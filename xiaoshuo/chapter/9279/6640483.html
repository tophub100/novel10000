{"id":0,"code":"6640483.html","title":"第1章 序","latest_chapter_name":"正文 第100章 赦反侧君念臣恩 了前缘人同花谢","xiao_shuo_code":"9279","content":"\u003cbr/\u003e\u003cbr/\u003e    昔人以《通鉴》为古今大帐簿，斯固然矣。第既有总记之大帐簿，又当有杂记之小帐簿。此历朝传志、演义诸书，可以不废于世也。他不具论，即如《隋唐志传》，创自罗氏，纂辑于林氏，可谓善矣。然始于隋宫剪彩，则前多阙略，厥后补缀唐季一二事，又零星不联属，观者犹有议焉。昔箨庵袁先生曾示予所藏逸史，载隋炀帝、朱贵儿，唐明皇、杨玉环再世姻缘事，殊新异可喜，因与商酌，编入本传，以为一部之始终关目，合之遗文艳史，而始广其事，极之穷幽仙证而已。竟其局，其间阙略者补之，零星者删之，更采当时奇趣雅韵之事点染之，汇成一集，颇改旧观。乃或者曰再世姻缘之说，似属无根。予曰事虽荒唐，然亦非无因。安知冥冥之中，不亦有帐簿登记此类，以待销算也。然则斯集也，殆亦古今大帐簿之外，小帐簿之中所不可少之一帙欤？时康熙乙亥冬十月既望。\u003cbr/\u003e\u003cbr/\u003e     长洲褚人获学稼氏题于四雪草堂","cnt":0,"sort":6640483,"author":"(清)褚人获","prev":"","next":"6640484.html","book_title":"隋唐演义","updateTimeFmt":"2024-03-28 17:25:54","category":"都市小说"}