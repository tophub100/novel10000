{"id":0,"code":"6631744.html","title":"第43章 渭水上(1)","latest_chapter_name":"正文 第98章 渐江水 斤江水(3)","xiao_shuo_code":"9242","content":"\u003cbr/\u003e\u003cbr/\u003e    渭水出陇西首阳县渭首亭南鸟鼠山。\u003cbr/\u003e\u003cbr/\u003e     渭水出首阳县首阳山渭首亭南谷。山在鸟鼠山西北。此县有高城岭，岭上有城，号渭源城，渭水出焉。三源合注，东北流迳首阳县西，与别源合。水出南鸟鼠山渭水谷，《尚书·禹贡》所谓渭出鸟鼠者也。《地说》曰：鸟鼠山，同穴之枝干也。渭水出其中，东北过同穴枝间，既言其过，明非一山也。又东北流而会于殊源也。渭水东南流迳首阳县南，右得封溪水，次南得广相溪水，次东得共谷水，左则天马溪水，次南则伯阳谷水，并参差翼注，乱流东南出矣。\u003cbr/\u003e\u003cbr/\u003e     东北过襄武县北。\u003cbr/\u003e\u003cbr/\u003e     广阳水出西山，二源合注，共成一川，东北流注于渭。渭水又东南，迳襄武县东北，荆头川水入焉。水出襄武西南鸟鼠山荆谷，东北迳襄武县故城北，王莽更名相桓。汉护羌校尉温序行部，为隗嚣部将苟宇所拘，衔须自刎处也。其水东北流注于渭，渭水常若东南，不东北也。\u003cbr/\u003e\u003cbr/\u003e     又东，枲水注之，水出西南雀富谷，东北迳襄武县南，东北流入于渭。《魏志》称：咸熙二年，襄武上言，大人见，身长三丈馀，迹长三尺二寸，白发，著黄单衣、黄巾，拄杖，呼民王始语云；今当太平。十二月，天禄永终，历数在晋。\u003cbr/\u003e\u003cbr/\u003e     遂迁魏而事晋。\u003cbr/\u003e\u003cbr/\u003e     又东过獂道县南。\u003cbr/\u003e\u003cbr/\u003e     右则岑溪水，次则同水，俱左注之。左则过水右注之，渭水又东南，迳獂道县故城西。昔秦孝公西斩戎之獂王於此。应劭曰：獂，戎邑也。汉灵帝中平五年别为南安郡。赤亭水出东山赤谷，西流迳城北，南入渭水。渭水又迳城南，得粟水，水出西南安都谷，东北流注于渭。\u003cbr/\u003e\u003cbr/\u003e     渭水又东，新兴川水出西南鸟鼠山，二源合舍。东北流与彰川合，水出西南溪下，东北至彰县南，本属故道候尉治，后汉县之，永元元年，和帝封耿秉为侯国也。万年川水出南山，东北流注之。又东北注新兴川。又东北迳新兴县北，《晋书地道记》，南安之属县也。其水又东北与南川水合，水出西南山下，东北合北水，又东北注于渭水。\u003cbr/\u003e\u003cbr/\u003e     渭水又东迳武城县西，武城川水入焉。津源所导，出鹿部西山，两源合注，东北流迳鹿部南，亦谓之鹿部水。又东北，昌丘水出西南丘下，东北注武城水，乱流东北注渭水。\u003cbr/\u003e\u003cbr/\u003e     渭水又东入武阳川。又有关城川水出南，安城谷水出北，两川参差注渭水。\u003cbr/\u003e\u003cbr/\u003e     渭水又东，与落门西山东流，三府谷水注之，三川统一，东北流，注于渭水，有落门聚。昔冯异攻落门，未拔而薨。建武十年，来歙又攻之，擒隗嚣子纯，陇右平。\u003cbr/\u003e\u003cbr/\u003e     渭水自落门东至黑水峡，左右六水夹注。左则武阳溪水，次东得土门谷水，俱出北山，南流入渭。右则温谷水，次东有故城溪水，次东有闾里溪水，亦名习溪水，次东有黑水，并出南山，北流入渭水，又东出黑水峡，历冀川。\u003cbr/\u003e\u003cbr/\u003e     又东过冀县北。\u003cbr/\u003e\u003cbr/\u003e     渭水自黑水峡至岑峡，南北十一水注之。北则温谷水注之，其水导源平襄县南山温溪，东北流迳平襄县故城南，故襄戎邑也。王莽之所谓平相矣。其水东南流历三堆南。\u003cbr/\u003e\u003cbr/\u003e     又东流而南屈，入黄槐川，梗津渠，冬则辍流，春夏水盛则通川注渭。次则牛谷水，南入渭水。南有长堑谷水，次东有安蒲溪水，次东有衣谷水，并南出朱圉山。山在梧中聚，有石鼓不击自鸣，鸣则兵起。汉成帝鸿嘉三年，天水冀南山有大石自鸣，声隐隐如雷，有顷止，闻于平襄二百四十里，野鸡皆鸣。石长丈三尺，广厚略等，著崖胁，去地二百馀丈，民俗名曰石鼓。石鼓鸣则有兵。是岁，广汉钳子攻牢，篡死囚，盗库兵，略吏民，衣绣衣，自号为仙君，党与浸广，曰：明年冬，伏诛。自归者三千馀人。信而有徵矣。其水北迳冀县城北。秦武公十年，代冀戎，县之。故天水郡治，王莽更名镇戎县曰冀治。汉明帝永平十七年，改曰汉阳郡。城即隗嚣称西伯所居也。后马超之围冀也，凉州别驾阎伯俭潜出水中，将告急夏侯渊，为超所擒，令告城无救。伯俭曰：大军方至。咸称万岁。超怒，数之。伯俭曰：卿欲令长者出不义之言乎？遂杀之。渭水又东合冀水，水出冀谷。\u003cbr/\u003e\u003cbr/\u003e     次东有浊谷水，次东有当里溪水，次东有托里水，次东有渠谷水，次东有黄土川水，俱出南山，北迳冀城东，而北流注于渭。渭水又东出岑峡，入新阳川，迳新阳下城南，溪谷、赤蒿二水，并出南山，东北入渭水。\u003cbr/\u003e\u003cbr/\u003e     渭水又东与新阳崖水合，即陇水也，东北出陇山。其水西流，右迳瓦亭南。\u003cbr/\u003e\u003cbr/\u003e     隗嚣闻略阳陷，使牛邯守瓦亭，即此亭也。一水亦出陇山，东南流，历瓦亭北，又西南，合为一水，谓之瓦亭川。西南流，迳清宾溪北，又西南，与黑水合，水出黑城北。西南迳黑城西，西南流，莫吾南川水注之，水东北出陇垂。西南流历黑城南，注黑水。黑水西南出悬镜峡，又西南入瓦亭川。又有泌水自西来会，世谓之鹿角口。又南迳阿阳县故城东。中平元年，北地羌胡与边章侵陇右，汉阳长史盖勋屯阿阳以拒贼，即此城也。其水又南与燕无水合，水源延发东山，西注瓦亭水。瓦亭水又南，左会方城川，西注瓦亭水。瓦亭水又南，迳成纪县东，历长离川，谓之长离水。右与成纪水合，水导源西北当亭川，东流出破石峡，津流遂断。故渎东迳成纪县故城东，帝太皞庖犠所生之处也，汉以属天水郡，王莽之阿阳郡治也。又东潜源隐发，通之成纪水，东南入瓦亭川，川水又东南与受渠水会，水东出大陇山，西迳受渠亭北，又西南入瓦亭川。川水又西南流历僵人峡。路侧岩上，有死人，僵尸峦穴，故岫壑取名焉。释鞍就穴，直上可百馀仞，石路逶迤，劣通单步。僵尸倚窟，枯骨尚全，惟无肤发而已。访其川居之士，云，其乡中父老作儿童时，已闻其长旧传此，当是数百年骸矣。其水又西南与略阳川水合，水出陇山香谷西，西流右则单溪西注，左则阁水入焉。其水又西历蒲池郊，石鲁水出东南石鲁溪，西北注之。其水又西历略阳川，西得破杜谷水，次西得平相谷水，又西得金里谷水，又西得南室水，又西得蹄谷水，并出南山，北流，于略阳城东，扬波北注。川水又西迳略阳道故城北。泥渠水出南山，北迳泥峡北，入城。建武八年，中郎将来歙与祭遵所部护军王忠、右辅将军朱宠，将二千人，皆持卤刀斧，自安民县之杨城。元始二年，平帝罢安定滹沱苑，以为安民县，起官寺市里。从番须回中，伐树木，开山道，至略阳。夜袭击嚣拒守将金梁等，皆杀之，因保其城。隗嚣闻略阳陷，悉众以攻歙，激水灌城。光武亲将救之，嚣走西城，世祖与来歙会于此。其水自城北注川，一水二川，盖嚣所堨以灌略阳也。川水西得白杨泉，又西得蒲谷水，又西得蒲谷西川，又西得龙尾溪水，与蒲谷水合，俱出南山，飞清北入川水。川水又西南，得水洛口，水源东导陇山，西迳水洛亭西南流，又得犊奴水口，水出陇山，西迳犊奴川，又西迳水洛亭南，西北注之，乱流西南，迳石门峡，谓之石门水。西南注略阳川，略阳川水又西北流入瓦亭水。瓦亭水又西南，出显亲峡，石岩水注之。水出北山，山上有女娲祠。庖犠之后有帝女娲焉，与神农为三皇矣。其水南流，注瓦亭水，瓦亭水又西南迳显亲县故城东南，汉封大鸿胪窦固为侯国。自石宕，次得虾蟆溪水，次得金黑水，又得宜都溪水，咸出左右，参差相入瓦亭水。又东南合安夷川口，水源东出胡谷，西北流历夷水川，与东阳川水会，谓之取阳交。又西得何宕川水，又西得罗汉水。并自东北，西南注夷水。夷水又西迳显亲县南，西注瓦亭水。瓦亭水又东南，得大华谷水，又东南，得折里溪水，又东，得六谷水，皆出近溪湍峡，注瓦亭水。又东南出新阳峡，崖岫壁立，水出其间，谓之新阳崖水。又东南注于渭也。\u003cbr/\u003e\u003cbr/\u003e     又东过上邽县。","cnt":0,"sort":6631744,"author":"(北魏)郦道元","prev":"6631743.html","next":"6631745.html","book_title":"水经注","updateTimeFmt":"2024-03-28 17:25:43","category":"都市小说"}