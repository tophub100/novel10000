{"id":0,"code":"6631707.html","title":"第6章 河水三(1)","latest_chapter_name":"正文 第98章 渐江水 斤江水(3)","xiao_shuo_code":"9242","content":"\u003cbr/\u003e\u003cbr/\u003e    又北过北地富平县西。\u003cbr/\u003e\u003cbr/\u003e     河侧有两山相对，水出其间，即上河峡也。世谓之为青山峡。河水历峡北注，枝分东出。河水又北，迳富平县故城西，秦置北地郡，治县城。王莽名郡为威戎，县曰持武。建武中，曹凤，字仲理，为北地太守。政化尤异，黄龙应于九里谷高冈亭，角长三丈，大十围，梢至十余丈。天子嘉之，赐帛百匹，加秩中二千石。\u003cbr/\u003e\u003cbr/\u003e     河水又北，有薄骨律镇城，在河渚上，赫连果城也。桑果余林，仍列洲上。但语出戎方，不究城名。访诸耆旧，咸言，赫连之世，有骏马死此，取马色以为邑号，故目城为白马骝。韵转之谬，遂仍今称，所未详也。河水又迳典农城东，世谓之胡城。又北迳上河城东，世谓之汉城。薛瓒曰：上河在西河富平县，即此也。冯参为上河典农都尉所治也。河水又北，迳典农城东，俗名之为吕城，皆参所屯，以事农氓。河水又东北，迳廉县故城东，王莽之西河亭。《地理志》曰：卑移山在西北。河水又北，与枝津合。水受大河，东北迳富平城，所在分裂，以溉田圃。\u003cbr/\u003e\u003cbr/\u003e     北流入河，今无水。《尔雅》曰：灉，反入，言河决复入者也。河之有灉，若汉之有潜也。河水又东北迳浑怀障西。《地里志》浑怀都尉治塞外者也。太和初，三齐平，徙历下民居此，遂有历城之名矣。南去北地三百里。河水又东北，历石崖山西，去北地五百里。山石之上，自然有文，尽若虎马之状，粲然成著，类似图焉，故亦谓之画石山也。\u003cbr/\u003e\u003cbr/\u003e     又北过朔方临戎县西。\u003cbr/\u003e\u003cbr/\u003e     河水东北，迳三封县故城东，汉武帝元狩三年置。《十三州志》曰：在临戎县西一百四十里。河水又北，迳临戎县故城西，元朔五年立，旧朔方郡治，王莽之所谓推武也。河水又北，有枝渠东出，谓之铜口。东迳沃野县故城南，汉武帝元狩三年立，王莽之绥武也。枝渠东注以溉田，所谓智通在我矣。河水又北，屈而为南河出焉。河水又北迤西，溢于窳浑县故城东。汉武帝元朔二年开朔方郡，县即西部都尉治。有道自县西北，出鸡鹿塞，王莽更郡曰沟搜，县曰极武。其水积而为屠申泽，泽东西一百二十里。故《地理志》曰：屠申泽在县东，即是泽也。\u003cbr/\u003e\u003cbr/\u003e     阚骃谓之窳浑泽矣。\u003cbr/\u003e\u003cbr/\u003e     屈从县北东流。\u003cbr/\u003e\u003cbr/\u003e     河水又屈而东流，为北河。汉武帝元朔二年，大将军卫青，绝梓岭，梁北河，是也。\u003cbr/\u003e\u003cbr/\u003e     东迳高阙南，《史记》：赵武灵王既袭胡服，自代并阴山下，至高阙为塞。山下有长城。\u003cbr/\u003e\u003cbr/\u003e     长城之际，连山刺天，其山中断，两岸双阙，峨然云举，望若阙焉。即状表目，故有高阙之名也。自阙北出荒中，阙口有城，跨山结局，谓之高阙戍。自古迄今，常置重捍以防塞道。汉元朔五年，卫青将十万人败右贤王于高阙，即此处也。河水又东，迳临河县故城北。汉武帝元朔三年，封代恭王子刘贤为侯国。王莽之监河也。\u003cbr/\u003e\u003cbr/\u003e     至河目县西。\u003cbr/\u003e\u003cbr/\u003e     河水自临河县东迳阳山南。《史记音义》曰：阳山在河北，指此山也。东流迳石迹阜西，是阜，破石之文，悉有鹿马之迹，故纳斯称焉。南屈，迳河目县故城西，在北假中，地名也。自高阙以东，夹山带河，阳山以往，皆北假也。《史记》曰：秦使蒙恬将十万人，北击胡，度河取高阙，据阳山北假中。是也。北河又南，合南河，南河上承西河，东迳临戎县故城北，又东迳临河县南。又东迳广牧县故城北，中部都尉治，王莽之盐官也。迳流二百许里，东会于河。河水又东，迳马阴山西。《史记音义》曰：阳山在河北，阴山在河南，谓是山也，而即实不在河南。《史记音义》曰：五原安阳县北有马阴山，今县在河北，言阴山在河南，又传疑之非也。余按南河、北河及安阳县以南，悉沙阜耳，无佗异山。故《广志》曰：朔方郡北移沙七所，而无山以拟之，是《音义》之僻也。阴山在河东南则可矣。河水又东南，迳朔方县故城东北，《诗》所谓城彼朔方也。汉元朔二年大将军卫青取河南地为朔方郡，使校尉苏建筑朔方城，即此城也。王莽以为武符者也。\u003cbr/\u003e\u003cbr/\u003e     按《地理志》云：金连盐泽、青盐泽并在县南矣。又按《魏土地记》曰：县有大盐池，其盐大而青白，名曰青盐，又名戎盐，入药分。汉置典盐官。池去平城宫千二百里，在新秦之中。服虔曰：新秦，地名，在北，方千里。如淳曰：长安以北，朔方以南也。薛瓒曰：秦逐匈奴，收河南地，徙民以实之，谓之新秦也。\u003cbr/\u003e\u003cbr/\u003e     屈南过五原西安阳县南，河水自朔方东转，迳渠搜县故城北。《地理志》朔方有渠搜县，东部都尉治，王莽之沟搜亭也，《礼？三朝记》曰：北发渠搜，南抚交趾。此举北封南，《禹贡》之所云析支、渠搜矣。河水又东，迳西安阳县故城南，王莽更之鄣安矣。河水又东，迳田辟城南，《地理志》曰：故西部都尉治也。\u003cbr/\u003e\u003cbr/\u003e     屈东过九原县南，河水又东，迳成宜县故城南，王莽更曰艾虏也。河水又东，迳原亭城南。阚骃《十三州志》曰：中部都尉治。河水又东，迳宜梁县之故城南。阚骃曰：五原西南六十里，今世谓之石崖城。河水又东，迳副阳城南，东部都尉治。又东，迳河阴县故城北。又东，迳九原县故城南。秦始皇置九原郡，治此。汉武帝元朔二年更名五原也。王莽之获降郡成平县矣。西北接对一城，盖五原县之故城也，王莽之填河亭也。《竹书纪年》云：魏襄王十七年，邯郸命吏大夫奴迁于九原，又命将军大夫适子、戍吏皆貉服矣。其城南面长河，北背连山，秦始皇逐匈奴，并河以东，属之阴山，筑亭障为河上塞。徐广《史记音义》曰：阴山在五原北，即此山也。始皇三十三年，起自临洮，东暨辽海，西并阴山，筑长城及南越也。昼警夜作，民劳怨苦，故杨泉《物理论》曰：秦始皇使蒙恬筑长城，死者相属。民歌曰：“生男慎勿举，生女哺用餔，不见长城下，尸骸相支柱。”其冤痛如此矣。\u003cbr/\u003e\u003cbr/\u003e     蒙恬临死曰：“夫起临洮，属辽东，城堑万馀里，不能不绝地脉，此固当死也。”\u003cbr/\u003e\u003cbr/\u003e     又东过临沃县南，王莽之振武也。河水又东，枝津出焉。河水又东流。石门水南注之。水出石门山。《地理志》曰：北出石门鄣，即此山也。西北趣光禄城。甘露三年，呼韩邪单于还，诏遣长乐卫尉高昌侯董忠、车骑都尉韩昌等，将万六千骑，送单于居幕南保光禄。徐自为所筑城也，故城得其名矣。城东北即怀朔镇城也。其水自障东南流，迳临沃城东，东南注于河。河水又东，迳稒阳县故城南。王莽之固阴也。河水决其西南隅，又东南，枝津注焉。水上承大河于临沃县，东流七十里，北溉田，南北二十里。注于河。河水又东，迳塞泉城南而东注。\u003cbr/\u003e\u003cbr/\u003e     又东，过云中桢陵县南，又东过沙南县北，从县东屈南，过沙陵县西。\u003cbr/\u003e\u003cbr/\u003e     大河东迳咸阳县故城南，王莽之贲武也。河水屈而南流，白渠水注之。水出塞外，西迳定襄武进县故城北，西部都尉治，王莽更名伐蛮。世祖建武中，封随宪为侯国也。白渠水西北，迳成乐城北。《郡国志》曰：成乐故属定襄也。《魏土地记》曰：云中城东八十里有成乐城，今云中郡治，一名石卢城也。白渠水又西迳魏云中宫南。《魏土地记》曰：云中宫在云中故城东四十里。白渠水又西南，迳云中故城南，故赵地。《虞氏记》云：赵武侯自五原河曲筑长城，东至阴山，又于河西造大城，一箱崩不就，乃改卜阴山河曲而祷焉。昼见群鹄游于云中，徘徊经日，见大光在其下。武侯曰：此为城乎？乃即于其处筑城，今云中城是也。\u003cbr/\u003e\u003cbr/\u003e     秦始皇十三年，立云中郡。王莽更郡曰受降，县曰远服矣。白渠水又西北，迳沙陵县故城南，王莽之希恩县也。其水西注沙陵湖。又有荒干水，出塞外，南迳钟山，山即阴山。故郎中侯应言于汉曰：阴山东西千余里，单于之苑囿也。自孝武出师，攘之于漠北。匈奴失阴山，过之未尝不哭。谓此山也。其水西南迳武皋县，王莽之永武也。又南迳原阳县故城西。又西南与武泉水合。其水东出武泉县之故城西南，县即王莽之所谓顺泉者也。水南流，又西屈，迳北舆县故城南。━━按《地理志》：五原有南舆县，王莽之南利也，故此加北。━━旧中部都尉治。\u003cbr/\u003e\u003cbr/\u003e     《十三州志》曰：广陵有舆，故此加北，疑太疏远也。其水又西南入芒干水，又西南，迳白道南谷口。有城在右，萦带长城，背山面泽，谓之白道城。自城北出有高阪，谓之白道岭。沿路惟土穴出泉，挹之不穷。余每读《琴操》，见《琴慎相和雅歌录》云：饮马长城窟，及其扳陟斯途，远怀古事，始知信矣，非虚言也。\u003cbr/\u003e\u003cbr/\u003e     顾瞻左右，山椒之上，有垣若颓基焉，沿溪亘岭，东西无极，疑赵武灵王之所筑也。荒干水又西南，迳云中城北，白道中溪水注之，水发源武川北塞中。其水南流，迳武川镇城，城以景明中筑，以御北狄矣。其水西南流，历谷，迳魏帝行宫东，世谓之阿计头殿，宫城在白道岭北阜上。其城圆角而不方，四门列观，城内惟台殿而已。其水又西南，历中溪，出山，西南流，于云中城北，南注芒干水。\u003cbr/\u003e\u003cbr/\u003e     芒干水又西，塞水出怀朔镇东北芒中，南流迳广德殿西山下。余以太和十八年，从高祖北巡，届于阴山之讲武台。台之东有《高祖讲武碑》，碑文是中书郎高聪之辞也。自台西出，南上山。山无树木，惟童阜耳。即广德殿所在也。其殿四注两厦，堂宇绮井，图画奇禽异兽之象。殿之西北，便得焜煌堂，雕楹镂桷，取状古之温室也，其时帝幸龙荒，游鸾朔北，南秦王仇池杨难当，舍蕃委诚，重译拜阙，陛见之所也。故殿以广德为名。魏太平真君三年，刻石树碑，勒宣时事。碑颂云：肃清帝道，振摄四荒。有蛮有戎，自彼氐羌；无思不服，重译稽颡。恂恂南秦，敛敛推亡。峨峨广德，奕奕焜煌。侍中、司徒、东郡公崔浩之辞也。碑阴题宣城公李孝伯、尚书卢遐等。从臣姓名，若新镂焉。其水历谷，南出山，西南入芒干水。芒干水又西南注沙陵湖。湖水西南入于河。河水南入桢陵县西北，缘胡山，历沙南县东北，两山二县之间而出，余以太和中为尚书郎，从高祖北巡，亲所迳涉。县在山南。王莽之桢陆也，北去云中城一百二十里。县南六十许里，有东西大山，山西枕河，河水南流，脉水寻经，殊乖川去之次，似非关究也。\u003cbr/\u003e\u003cbr/\u003e     又南过赤城东，又南过定襄桐过县西。","cnt":0,"sort":6631707,"author":"(北魏)郦道元","prev":"6631706.html","next":"6631708.html","book_title":"水经注","updateTimeFmt":"2024-03-28 17:25:43","category":"都市小说"}