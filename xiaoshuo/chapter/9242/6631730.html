{"id":0,"code":"6631730.html","title":"第29章 易水(2)","latest_chapter_name":"正文 第98章 渐江水 斤江水(3)","xiao_shuo_code":"9242","content":"\u003cbr/\u003e\u003cbr/\u003e    滱水又东，右苞马溺水，水出上曲阳城东北马溺山，东北流迳伏亭。《晋书地道记》曰：望都县有马溺关。《中山记》曰：八渡、马溺，是山曲要害之地，二关势接，疑斯城即是关尉宿治，异目之来，非所详矣。马溺水又东流注于滱。\u003cbr/\u003e\u003cbr/\u003e     滱水又东，迳中人亭南。《春秋左传·昭公十三年》，晋荀吴率师侵鲜虔及中人，大获而归者也。滱水又东，迳京邱北，世谓之京陵，南对汉中山顷王陵。滱水北对君子岸，岸上有哀王子宪王陵，坎下有泉源积水，亦曰泉上岸。\u003cbr/\u003e\u003cbr/\u003e     滱水又东，迳白土北，南即靖王子康王陵，三坟并列者是矣。滱水又东，迳乐羊城北。《史记》称魏文侯使乐羊灭中山，盖其城攻中山所造也，故城得其名。\u003cbr/\u003e\u003cbr/\u003e     滱水又东，迳唐县故城。南北二城，俱在滱水之阳，故曰滱水迳其南。\u003cbr/\u003e\u003cbr/\u003e     城西又有一水，导源县之西北平地，泉涌而出，俗亦谓之为唐水也。东流至唐城西北隅，堨而为湖，俗谓之唐池。莲荷被水，嬉游多萃其上，信为胜处也。其水南入小沟，下注滱水，自上历下，通禅唐川之兼称焉。应劭《地理风俗记》曰：唐县西四十里得中人亭。今于此城取中人乡，则四十也。唐水在西北入滱，与应符合。又言尧山者在南，则无山以拟之，为非也。阚骃《十三州志》曰：中山治卢奴，唐县故城在国北七十五里。骃所说此则非也。《史记》曰：帝喾氏没，帝尧氏作，始封于唐。望都县在南，今此城南对卢奴故城，自外无城以应之。考古知今，事义全违。俗名望都故城，则八十许里，此城距中山城则七十里，验途推邑，宜为唐城。城北去尧山五里，与七十五里之说相符，然则俗谓之都山，即是尧山，在唐东北望都界。皇甫谧曰：尧山一名豆山。今山于城北如东，崭绝孤峙，虎牙桀立。山南有尧庙，是即尧所登之山者也。《地理志》曰：尧山在南。\u003cbr/\u003e\u003cbr/\u003e     今考此城之南，又无山以应之，是故先后论者，咸以《地理志》之说为失。又即俗说以唐城为望都城者，自北无城以拟之。假复有之，途程纡远，山河之状，全乖古证，传为疏罔。是城西北，豆山西足，有一泉源，东北流迳豆山下，合苏水，乱流转注，东入滱。是岂唐水乎？所未详也。又于是城之南如东一十馀里，有一城，俗谓之高昌县城，或望都之故城也。故县目曰望都，县在唐南。皇甫谧曰：相去五十里。稽诸城地，犹十五里，盖书误耳。此城之东，有山孤峙，世以山不连陵，名之曰孤山。孤、都声相近，疑即所谓都山也。《帝王世纪》曰：尧母庆都所居。张晏曰：尧山在北，尧母庆都山在南，登尧山见都山，故望都县以为名也。唐亦中山城也，为武公之国，周同姓。其后桓公不恤国政，周王问太史馀曰：今之诸侯，孰先亡乎？对曰：天生民而令有别，所以异禽兽也。今中山滛昏康乐，逞欲无度，其先亡矣。后二年果灭。魏文侯以封太子击也。汉高祖立中山郡，景帝三年为王国，王莽之常山也。魏皇始二年，破中山，立安州，天兴三年，改曰定州，治水南卢奴县之故城。周之衰也，国有赤狄之难，齐桓霸诸侯，疆理邑土，遣管仲攘夷狄，筑城以固之。昔耿伯昭归世祖于此处也。\u003cbr/\u003e\u003cbr/\u003e     滱水之右，卢水注之。水上承城内黑水池。《地理志》曰：卢水出北平，疑为疏阔，阚骃、应劭之徒，咸亦言是矣。余按：卢奴城内西北隅，有水渊而不流，南北一百步，东西百馀步，水色正黑，俗名曰黑水池。或云，水黑曰卢，不流曰奴，故此城藉水以取名矣。池水东北，际水有汉中山王故宫处，台殿观榭，皆上国之制。简王尊贵，壮丽有加。始筑两宫，开四门，穿城北累石为窦，通涿唐水流于城中，造鱼池、钓台、戏马之观。岁久颓毁，遗基尚存，今悉加土为刹利灵图。池之四周，民居骈比，填遍秽陋，而泉源不绝。暨赵石建武七年，遣北中郎将始筑小城，兴起北榭，立宫造殿。后燕因其故宫，建都中山。小城之南，更筑隔城，兴复宫观。今府榭犹传故制。自汉及燕，涿滱水迳石窦，石窦既毁，池道亦绝，水潜流出城，潭积微涨，涓水东北注于滱。滱水又东，迳汉哀王陵北，冢有二坟，故世谓之两女陵，非也。哀王是靖王之孙，康王之子也。\u003cbr/\u003e\u003cbr/\u003e     滱水又东，右会长星沟，沟出上曲阳县。西北长星渚，渚水东流，又合洛光水，水出洛光沟，东入长星水，乱流东迳恒山下庙北。汉末丧乱，山道不通，此旧有下阶神殿，中世以来岁书法族焉。晋、魏改有东西二庙，庙前有碑阙，坛场列柏焉。其水又东迳上曲阳县故城北，本岳牧朝宿之邑也。古者，天子巡狩，常以岁十一月至于北岳，侯、伯皆有汤沐邑以自斋洁。周昭王南征不还，巡狩礼废，邑郭仍存。秦罢井田，因以立县，城在山曲之阳，是曰曲阳，有下，故此为上矣。王莽之常山亭也。又东南流，胡泉水注之。水首受胡泉，迳上曲阳县南，又东迳平乐亭北，左会长星川，东南迳卢奴城南，又东北，川渠之左，有张氏墓冢，有《汉上谷太守议郎张平仲碑》，光和中立。川渠又东北合滱水，水有穷通，不常津注。\u003cbr/\u003e\u003cbr/\u003e     又东过安喜县南，县故安险也，其地临险，有井、涂之难。汉武帝元朔五年，封中山靖王子刘应为侯国，王莽更名宁险，汉章帝改曰安喜。《中山记》曰：县在唐水之曲，山高岸险，故曰安险；邑丰民安，改曰安喜。秦氏建元中，唐水泛涨，高岸崩颓，城角之下，有大积木，交横如梁柱焉。后燕之初，此木尚在，未知所从。余考记稽疑，盖城地当初，山水渀荡，漂沦巨栰，阜积于斯，沙息壤加，渐以成地。\u003cbr/\u003e\u003cbr/\u003e     滱水又东迳乡城北，旧卢奴之乡也。《中山记》曰：卢奴有三乡，斯其一焉。\u003cbr/\u003e\u003cbr/\u003e     后隶安喜，城郭南有汉明帝时《孝子王立碑》。\u003cbr/\u003e\u003cbr/\u003e     又东过安国县北。\u003cbr/\u003e\u003cbr/\u003e     滱水历县东，分为二水，一水枝分，东南流，迳解渎亭南。汉顺帝阳嘉元年，封河间孝王子淑于解渎亭，为侯国，孙宏，即灵帝也。又东南迳任邱城南，又东南迳安郭亭南。汉武帝元朔五年，封中山靖王子刘博为侯国。其水又东南流入于虖池，滱水又东北流，迳解渎亭北，而东北注也。\u003cbr/\u003e\u003cbr/\u003e     又东过博陵县南。\u003cbr/\u003e\u003cbr/\u003e     滱水东北，迳蠡吾县故城南。《地理风俗记》曰：县故饶阳之下乡者也。\u003cbr/\u003e\u003cbr/\u003e     自河间分属博陵。汉安帝永初七年，封河间王开子翼为都乡侯，顺帝永建五年更为侯国也。\u003cbr/\u003e\u003cbr/\u003e     又东北，迳博陵县故城南，即古陆城，汉武帝元朔二年，封中山靖王子刘贞为侯国者也。《地理风俗记》曰：博陵县，《史记》蠡吾故县矣。汉质帝本初元年，继孝冲为帝，追尊父翼陵曰博陵，因以为县，又置郡焉，汉末，罢还安平。\u003cbr/\u003e\u003cbr/\u003e     晋太始元年复为国，今谓是城为博野城。滱水又东北，迳侯世县故城南，又东北迳陵阳亭东，又北，左会博水。水出望都县，东南流，迳其县故城南，王莽更名曰顺调矣。又东南潜入下地下。博水又东南循渎，重源涌发，东南迳三梁亭南，疑即古勺梁也。《竹书纪年》曰：燕人伐赵，围浊鹿。赵灵王及代人救浊鹿，败燕师于勺梁者也。今广昌东岭之东有山，俗名之曰浊鹿罗。城地不远，土势相邻，以此推之，或近是矣，所未详也。博水又东南，迳谷梁亭南，又东迳阳城县，散为泽渚，渚水潴涨，方广数里，匪直蒲笋是丰，实亦偏饶菱藕，至若娈童卯角，弱年崽子，或单舟采菱，或叠舸折芰，长歌阳春，爱深渌水，掇拾者不言疲，谣咏者自流响，于时行旅过瞩，亦有慰于羁望矣，世谓之为阳城淀也。阳城县故城近在西北，故陂得其名焉。《郡国志》曰：蒲阴县有阳城者也。今城在县东南三十里。其水又伏流循渎，屈清梁亭西北，重源又发。博水又东迳白堤亭南，又东迳广望县故城北，汉武帝元朔二年，封中山靖王子刘忠为侯国。又东合堀沟，沟上承清梁陂。又北迳清凉城东，即将梁也。汉武帝元朔二年，封中山靖王子刘朝平为侯国。其水东北入博水，博水又东北，左则濡水注之。水出蒲阴县西、昌安郭南。《中山记》曰：郭东有舜氏甘泉，有舜及二妃祠。稽诸传记，无闻此处，世代云远，异说之来，于是乎在矣。其水自源东，迳其县故城南，枉渚回湍，率多曲复，亦谓之为曲逆水也。张晏曰：濡水于城北，曲而西流，是受此名。故县亦因水名而氏曲逆矣。《春秋左传·哀公四年》，齐国夏伐晋，取曲逆，是也。\u003cbr/\u003e\u003cbr/\u003e     汉高帝击韩王信，自代过曲逆，上其城，望室宇甚多，曰：壮哉！吾行天下，惟洛阳与是耳。诏以封陈平为曲逆侯。王莽更名顺平。濡水又东，与苏水合，水出县西南近山，东北流，迳尧姑亭南，又东迳其县入濡。濡水又东，得蒲水口，水出西北蒲阳山，西南流，积水成渊，东西一百步，南北百馀步，深而不测。其水又东南流，水侧有古神祠，世谓之为百祠，亦曰蒲上祠，所未详也。又南迳安阳亭东。《晋书地道记》曰：蒲阴县有安阳关，盖安阳关都尉治。世俗名斯川为安阳圹。蒲水又东南历圹，迳安阳关下，俗名关睾为唐头坂。出关北流，又东流，迳夏屋故城，实中险绝。《竹书纪年》曰：魏殷臣、赵公孙裒伐燕还，取夏屋城曲逆者也。其城东侧，因阿仍墉，筑一城，世谓之寡妇城。贾复从光武追铜马、五幡于北平所作也。世俗音转，故有是名矣。其水又东南流，迳蒲阴县故城北。\u003cbr/\u003e\u003cbr/\u003e     《地理志》曰：城在蒲水之阴。汉章帝元和三年，行巡北岳，以曲逆名不善，因山水之名，改曰蒲阴焉。水右合鱼水。水出北平县西南鱼山，山石若巨鱼，水发其下，故世俗以物色名川。又东流注于蒲水，又东入濡。故《地理志》曰，蒲水、苏水，并从县东入濡水。又东北迳乐城南，又东入博水，自下博水亦兼濡水通称矣。《春秋·昭公七年》，齐与燕会于濡上。杜预曰：濡水出高昜县。东北至河间鄚县入易水，是濡水与虖池，滱、易，互举通称矣。博水又东北，徐水注之。水西出广昌县东南大岭下，世谓之广昌岭。岭高四十馀里，二十里中，委折五回，方得达其上岭，故岭有五回之名。下望层山，盛若蚁垤，实兼孤山之称，亦峻竦也。徐水三源奇发，齐泻一涧，东流北转，迳东山下。水西有《御射碑》。\u003cbr/\u003e\u003cbr/\u003e     徐水又北流，西屈迳南岩下。水阴又有一碑。徐水又随山南转，迳东岩下，水际又有一碑。凡此三铭，皆翼对层峦，严障深高，壁立霞峙。石文云：皇帝以太延元年十二月，车驾东巡，迳五回之险邃。览崇岸之竦峙，乃停驾路侧，援弓而射之，飞矢逾于岩山，刊石用赞元功。夹碑并有层台二所，即御射处也。碑阴皆列树碑官名。徐水屈东北迳郎山，又屈迳其山南，众岑竞举，若竖鸟翅，立石崭岩，亦如剑杪，极地险之崇峭。汉武之世，戾太子以巫蛊出奔，其子远遁斯山，故世有郎山之名。山南有《郎山君碑》，事具其文。徐水又迳郎山君中子，触锋将军庙南。庙前有碑，晋惠帝永康元年八月十四日壬寅，发诏锡君父子法祠。其碑，刘曜光初七年前顿邱太守郎宣、北平太守阳平包振等，共修旧碑，刻石树颂焉。\u003cbr/\u003e\u003cbr/\u003e     徐水又迳北平县县界，有汉熹平四年幽、冀二州以戊子诏书，遣冀州从事王球、幽州从事张\u0026lt;阝良\u0026gt;郡县分境，立石标界，具揭石文也。徐水又东南流，历石门中，世俗谓之龙门也。其山上合下开，开处高六丈，飞水历其间，南出，乘崖倾涧，泄注七丈有馀，渀荡之音，奇为壮猛。触石成井，水深不测，素波自激，涛襄四陆，瞰之者惊神，临之者骇魄矣。东南出山，迳其城中，有故碑是《太白君碑》，郎山君之元子也，其水又东流，汉光武追铜马五幡於北平，破之顺水北，乘胜追北，为其所败。短兵相接，光武自投崖下，遇突骑王丰，于是授马，退保范阳。\u003cbr/\u003e\u003cbr/\u003e     顺水盖徐水之别名也。徐水又东，迳蒲成北，又东迳清苑城，又东南与沈水合。\u003cbr/\u003e\u003cbr/\u003e     水出蒲城西，俗谓之泉头水也。《地理志》曰：北平县有卢水，即是水也。东迳其城，又东南，左入徐水。《地理志》曰：东至高阳入博，今不能也。徐水又东，左合曹水，水出西北朔宁县曹河泽，东南流，左合岐山之水。水出岐山，东迳邢安城北，又东南入曹河。曹水又东南，迳北新城县故城南，王莽之朔宁县也。曹水又东，入于徐水。徐水又东南迳一故城北，俗谓之祭隅城，所未详也。徐水又东流入博水。《地理志》曰：徐水出北平，东至高阳，入于博。又东入滱。\u003cbr/\u003e\u003cbr/\u003e     《地理志》曰：博水自望都东至高阳，入于河。\u003cbr/\u003e\u003cbr/\u003e     又东北入于易。\u003cbr/\u003e\u003cbr/\u003e     滱水又东北迳依城北，世谓之依城河。《地说》无依城之名，即古葛城也。\u003cbr/\u003e\u003cbr/\u003e     《郡国志》曰：高阳有葛城，燕以与赵者也。滱水又东北，迳阿陵县故城东，王莽之阿陆也。建武二年，更封左将军任光为侯国。滱水东北至长城，注于易水者也。","cnt":0,"sort":6631730,"author":"(北魏)郦道元","prev":"6631729.html","next":"6631731.html","book_title":"水经注","updateTimeFmt":"2024-03-28 17:25:43","category":"都市小说"}