{"id":0,"code":"6631790.html","title":"第89章 淹水 叶榆河 夷水 油水 澧水 沅水 泿水(1)","latest_chapter_name":"正文 第98章 渐江水 斤江水(3)","xiao_shuo_code":"9242","content":"\u003cbr/\u003e\u003cbr/\u003e    淹水出越巂遂久县徼外。\u003cbr/\u003e\u003cbr/\u003e     吕忱曰：淹水，一曰复水也。\u003cbr/\u003e\u003cbr/\u003e     东南至晴蛉县。\u003cbr/\u003e\u003cbr/\u003e     县有禺同山，其山神有金马、碧鸡、光景悠忽，民多见之。汉宣帝遣谏大夫王襃祭之，欲致其鸡、马、襃道病而卒，是不果焉。王襃《碧鸡颂》曰：敬移金精神马缥碧之鸡。故左太冲《蜀都赋》曰：金马骋光而绝影，碧鸡悠忽而耀仪。\u003cbr/\u003e\u003cbr/\u003e     又东过姑复县南，东入于若水。\u003cbr/\u003e\u003cbr/\u003e     淹水迳县之临池泽，而东北迳云南县西，东北注若水也。\u003cbr/\u003e\u003cbr/\u003e     益州叶榆河，出其县北界。屈从县东北流，县故滇池叶榆之国也。汉武帝元封二年，使唐蒙开之，以为益州郡。郡有叶榆县，县西北八十里，有吊鸟山，众鸟千百为群，共会鸣呼啁哳，每岁七八月至，十六七日则止。一岁六至，雉雀来吊，夜燃火伺取之。其无嗉不食，似特悲者，以为义鸟，则不取也。俗言凤凰死于此山，故众鸟来吊，因名吊鸟。县之东有叶榆泽，叶榆水所钟而为此川薮也。\u003cbr/\u003e\u003cbr/\u003e     过不韦县。\u003cbr/\u003e\u003cbr/\u003e     县故九隆哀牢之国也。有牢山，其先有妇人，名沙壹，居于牢山。捕鱼水中，触沈木，若有感，因怀孕，产十子。后沈木化为龙出水，九子惊走。小子不能去，背龙而坐，龙因舐之。其母鸟语，谓背为九，谓坐为隆，因名为九隆。及长，诸兄遂相共推九隆为王。后牢山下有一夫一妇，生十女，九隆皆以为妻，遂因孳育，皆画身像龙文，衣皆著尾。九隆死，世世不与中国通。汉武二十三年，王遣兵乘箄船南下，攻汉鹿茤民。鹿茤民弱小，将为所擒，于是天大震雷疾雨，南风漂起，水为逆流，波涌二百馀里，箄船沈没，溺死数千人。后数年，复遣六王，将万许人攻鹿茤。鹿茤王与战，杀六王，哀牢耆老共埋之。其夜，虎掘而食之。明旦，但见骸骨，惊怖引去。乃惧，谓其耆老小王曰：哀牢犯徼，自古有之。今此攻鹿茤，辄被天诛。中国有受命之王乎？何天祜之明也。即遣使诣越隽奉献。求乞内附，长保塞徼。汉明帝永平十二年，置为永昌郡。郡治不韦县，盖秦始皇徙吕不韦子孙于此，故以不韦名县。北去叶榆六百馀里，榆水不迳其县，自不韦北注者，卢仓、禁水耳。榆水自县南，迳遂久县东，又迳姑复县西，与淹水合。又东南迳永昌邪龙县，县以建兴三年，刘禅分隶云南，于不违县为东北。\u003cbr/\u003e\u003cbr/\u003e     东南出益州界。\u003cbr/\u003e\u003cbr/\u003e     叶榆水自邪龙县东南，迳秦臧县，南与濮水同注滇池泽于连然双柏县也。榆水自泽，又东北迳滇池县南，又东迳同并县南，又东迳漏江县，伏流山下，复出蝮口，谓之漏江。左思《蜀都赋》曰：漏江洑流溃其阿，汨若汤谷之杨涛，沛若蒙氾之涌波。诸葛亮之平南中也，战于是水之南。榆水又迳贲古县北，东与盘江合。盘水出律高县东南盘町山东迳梁水郡北，贲古县南，水广百馀步，深处十丈，甚有瘴气。朱裒之反，李恢追至盘江者也。建武十九年，伏波将军马援上言：从{米尼}泠同贲古，击益州。臣所将骆越万馀人，便习战斗者二千兵以上，弦毒矢利，以数发，矢注如雨，所中辄死。愚以行兵，此道最便。盖承藉水利，用为神捷也。盘水又东迳汉兴县。山溪之中，多生邛竹，桄榔树，树出面，而夷人资以自给。故《蜀都赋》曰：邛竹缘岭；又曰：有桄榔。盘水北入榆水，诸葛亮入南，战于盘东是也。\u003cbr/\u003e\u003cbr/\u003e     入牂柯郡西随县北为西随水。又东出进桑关。\u003cbr/\u003e\u003cbr/\u003e     进桑县牂柯之南部都尉治也。水上有关，故曰进桑关也。故马援言从{米尼}，泠水道出进桑王国至益州贵古县，转输通利，盖兵车资运所由矣。自西随至交阯，崇山接险，水路三千里。\u003cbr/\u003e\u003cbr/\u003e     榆水又东南，绝温水，而东南注于交阯。\u003cbr/\u003e\u003cbr/\u003e     过交阯{米尼}泠县北，分为五水，络交阯郡中，至东界复合为三水，东入海。\u003cbr/\u003e\u003cbr/\u003e     《尚书·大传》曰：尧南抚交阯，于《禹贡》荆州之南垂，幽荒之外，故越也。《周礼》南八蛮，雕题，交阯有不粒食者焉。《春秋》不见于传不通于华夏，在海岛，人民鸟语。秦始皇开越岭南，立苍梧南海、交阯、象郡。汉武帝元鼎二年，始并百越，启七郡，于是乃置交阯刺史以督领之，初治广信，所以独不称州。\u003cbr/\u003e\u003cbr/\u003e     时又建朔方，明已始开北垂，遂辟交阯于南，为子孙基阯也。{米尼}泠县，汉武帝元鼎六年开，都尉治。《交州外域记》曰：越王令二使者典主交阯、九真二郡民，后汉遣伏波将军路博德讨越王。路将军到合浦，越王令二使者赍牛百头，酒千锺，及二郡民户口簿，诣路将军。乃拜二使者为交阯、九真太守。诸雒将主民如故。交阯郡及州本治于此也，州名为交州。后朱雒将子名诗索，{米尼}泠雒将女名征侧为妻，侧为人有胆勇将诗起贼，攻破州郡，服诸雒将，皆属徵侧为王，治{米尼}泠县，得交阯、九真二郡民二岁调赋。后汉遣伏波将军马援将兵讨侧，诗走入金溪究，三岁乃得。尔时西蜀并遣兵共讨侧等，悉定郡县为令长也。\u003cbr/\u003e\u003cbr/\u003e     山多大蛇，名曰髯蛇，长十丈，围七八尺，常在树上伺鹿兽。鹿兽过，便低头绕之，有顷，鹿死，先濡令泾讫，便吞，头角骨皆钻皮出。山夷始见蛇不动时，便以大竹签签蛇头至尾，杀而食之，以为珍异。故杨氏《南裔异物志》曰：髯惟大蛇，既洪且长。采色駮牵，其文锦章。食豕吞鹿，腴成养创。宾享嘉宴，是豆是觞。言其养创之时，肪腴甚肥，搏之，以妇人衣投之，则蟠而不起走，便可得也。\u003cbr/\u003e\u003cbr/\u003e     北二水：左水东北迳望海县南，建武十九年，马援征徵侧置，又东迳龙渊县北，又东合南水。水自{米尼}泠县东，迳封溪县北。《交州外域记》曰：交阯昔未有郡县之时，土地有雒田。其田从潮水上下，民垦食其田，因名为雒民。设雒王、雒侯，主诸郡县。县多为雒将，雒将铜印青绶。后蜀王子将兵三万，来讨雒王、雒侯，服诸雒将，蜀王子因称为安阳王。后南越王尉佗举众攻安阳王。安阳王有神人，名皋通，下辅佐，为安阳王治神弩一张，一发杀三百人。南越王知不可战，卻军住武宁县。按《晋太康记》县属交趾。越遣太子名始，降服安阳王，称臣事之。安阳王不知通神人，遇之无道，通便去，语王曰：能持此弩王天下，不能持此弩者亡天下。通去，安阳王有女名曰眉珠，见始端正，珠与始交通。始问珠，令取父弩视之。始见弩，便盗以锯截弩讫，便逃归报越王。南越进兵攻之，安阳王发弩，弩折，遂败。安阳王下船，迳出于海。今平道县后王宫城见有故处。\u003cbr/\u003e\u003cbr/\u003e     《晋太康地记》县属交阯。越遂服诸雒将。马援以西南治远，路迳千里，分置斯县。治城郭，穿渠，通道溉灌，以利其民。县有猩猩兽，形若黄狗，又状貆\u0026lt;豸屯\u0026gt;。\u003cbr/\u003e\u003cbr/\u003e     人面，头颜端正，善与人言，音声郦妙，如妇人好女。对语交言，闻之无不酸楚。\u003cbr/\u003e\u003cbr/\u003e     其肉甘美，可以断谷，穷年不厌。又东迳浪泊，马援以其地高，自西里进屯此。\u003cbr/\u003e\u003cbr/\u003e     又东迳龙渊县故城南，又东左合北水。建安二十三年，立州之始，蛟龙蟠编于南、北二津，故改龙渊，以龙编为名也。卢循之寇交州也，交州刺史杜惠度，率水步军，晨出南津，以火箭攻之，烧其船舰，一时溃散，循亦中矢赴水而死。于是斩之，传首京师。惠度以斩循动，封龙编侯。刘欣期《交州记》曰：龙编县功曹左飞，曾化为虎，数月，还作吏。既言其化，亦化无不在，牛哀易虎，不识厥兄，当其革状，安知其讹变哉？其水又东迳曲易县，东流注于泿郁。《经》言于郡东界，复合为三水，此其一也。其次一水东迳封溪县南，又西南迳西于县南，又东迳羸\u0026lt;阝娄\u0026gt;县北，又东迳北带县南，又不迳稽徐县，泾水注之。水出龙编县高山，东南流入稽徐县，注于中水。中水又东迳羸\u0026lt;阝娄\u0026gt;县南，《交州外域记》曰：县本交趾郡治也。《林邑记》曰：自交阯南行，都官塞浦出焉。其水自县东迳安定县，北带长江，江中有越王所铸铜船，潮水退时，人有见之者。其水又东流，隔水有泥黎城，言阿育王所筑也。又东南合南水。南水又东南，迳九德郡北。\u003cbr/\u003e\u003cbr/\u003e     《交州外域记》曰：交阯郡界有扶严究，在郡之北，隔渡一江，即是水也。江北对交阯朱县，又东迳浦阳县北，又东迳无功县北。建武十九年九月，马援上言：臣谨与交阯精兵万二千人，与大兵合二万人，船车大小二千艘，自入交趾，于今为盛。十月，援南入九真，至无功县，贼渠降。进入馀发，渠帅朱伯弃郡，亡入深林巨薮。犀象所聚，群牛数千头，时见象数十百为群。援又分兵入无编县，王莽之九真亭。至居风县，帅不降，并斩级数十百，九真乃靖。其水又东迳句漏县，县带江水，江水对安定县，《林邑记》所谓外越安定、纪粟者也。县江中有潜牛，形似水牛，上岸斗，角輭还入江水，角坚复出。又东与北水合，又东注郁，乱流而逝矣。此其三也。平撮通称，同归郁海，故《经》有入海之文矣。\u003cbr/\u003e\u003cbr/\u003e     夷水\u003cbr/\u003e\u003cbr/\u003e     夷水出巴郡鱼复县江。\u003cbr/\u003e\u003cbr/\u003e     夷水即佷山清江也，水色清照，十丈分沙石，蜀人见其澄清，因名清江也。\u003cbr/\u003e\u003cbr/\u003e     昔廪君浮土舟于夷水，据捍关而王巴。是以法孝直有言：鱼复捍关，临江据水，实益州祸福之门。夷水又东迳建平沙渠县，县有巫城，水南岸山道五百里，其水历县东出焉。\u003cbr/\u003e\u003cbr/\u003e     东南过佷山县南。\u003cbr/\u003e\u003cbr/\u003e     夷水自沙渠入县，水流浅狭，裁得通船。东迳难留城南，城即山也。独立峻绝，西面上里馀，得石穴。把火行百许步，得二大石碛，并立穴中，相去一丈，俗名阴阳石。阴石堂湿，阳石常燥。每水旱不调，居民作威仪服饰，往入穴中，旱则鞭阴石，应时雨，多雨则鞭阳石，俄而天晴。相承所说，往往有效，但捉鞭者不寿，人颇恶之，故不为也。东北面又有石室，可容数百人。每乱，民入室避贼，无可攻理，因名难留城也。昔巴蛮有五姓，未有君长，俱事鬼神，乃共掷剑于石穴，约能中者奉以为君。巴氏子务相乃中之。又令各乘土舟，约浮者当以为君，惟务相独浮，因共立之，是为廪君。乃乘土舟，从夷水下，至盐阳。盐水有神女，谓廪君曰：此地广大，鱼盐所出，原留共居。廪君不许，盐神暮辄来宿，旦化为虫，群飞蔽日，天地晦暝。积十馀日，廪君因伺便射杀之，天乃开明。廪君乘土舟，下及夷城。夷城石岸险曲，其水亦曲，廪君望之而叹，山崖为崩。廪君登之。上有平石，方二丈五尺，因立城其傍而居之，四姓臣之。死，精魂化而为白虎，故巴氏以虎饮人血，遂以人祀。盐水即夷水也。又有盐石，即阳石也。\u003cbr/\u003e\u003cbr/\u003e     盛弘之以是推之，疑即廪君所射盐神处也。将知阴石，是对阳石立名矣。事既鸿古，难为明征。夷水又东迳石室，在层岩之上。石室南向，水出其下，悬崖千仞，自水上径望见。每有陟山岭者，扳木侧足而行，莫知其谁，村人骆都，小时到此室边采蜜，见一仙人，坐石床上，见都，凝瞩不转。都还招村人重往，则不复见。\u003cbr/\u003e\u003cbr/\u003e     乡人今名为仙人室。袁山松云：都孙息尚存。夷水又东与温泉三水合。大溪南北夹岸，有温泉对注，夏暖冬热，上常有雾气，疡疾百病，浴者多愈。父老传此泉先出盐，于今水有盐气。夷水有盐水之名，此亦其一也。\u003cbr/\u003e\u003cbr/\u003e     夷水又东迳佷山县故城南，县即山名也。孟康曰：音恒。出药草恒山。今世以银为音也。旧武陵之属县。南一里即清江东注矣。南对长杨溪。溪水西南潜穴，穴在射堂村东六七里，谷中有石穴，清泉濆流，三十许步复入穴，即长杨之源也。水中有神鱼，大者二尺，小者一尺。居民钓鱼，先陈所须多少，拜而请之，拜讫，投钓饵。得鱼过数者，水辄波涌，暴风卒起，树木摧折。水侧生异花，路人欲摘者，皆当先请，不得辄取。水源东北之风井，山回曲有异势，穴口大如盆，袁山松云：夏则风出，冬则风入，春秋分则静。余往观之，其时四月中，去穴数丈，须臾寒栗，言至六月中，尤不可当。往人有冬过者，置笠穴中，风吸之。经日还涉杨溪，得其笠，则知潜通矣。其水重源显发，北流注于夷水。此水清泠，甚于大溪，纵暑伏之辰，尚无能澡其津流也。县北十馀里有神穴，平居无水，时有渴者，诚启请乞，辄得水。或戏求者，水终不出。县东十许里至平乐村，又有石穴，出清泉，中有潜龙，每至大旱，平乐左近村居，辇草秽著穴中。龙怒，须臾水出，荡其草秽，傍侧之田，皆得浇灌。从平乐顺流五六里，东亭村北，山甚高峻，上合下空，空窍东西广二丈许，高起如屋。中有石床，甚整顿，傍生野韭。\u003cbr/\u003e\u003cbr/\u003e     人往乞者，神许，则风吹别分，随偃而输，不得过越，不偃而输，辄凶。往观者去时特平，暨处自然恭肃矣。\u003cbr/\u003e\u003cbr/\u003e     又东过夷道县北。\u003cbr/\u003e\u003cbr/\u003e     夷水又东迳虎滩，岸石有虎像，故因以名滩也。夷水又东迳釜濑，其石大者如釜，小者如刁斗，形色乱真，惟实中耳。\u003cbr/\u003e\u003cbr/\u003e     夷水又东北，丹水注之。其源百里，出西南望州山，山形竦峻，峰秀甚高。\u003cbr/\u003e\u003cbr/\u003e     东北白岩壁立，西南小演通行。登其顶，平可有三畮许，上有故城，城中有水，登城望见一州之境，故名望州山，俗语讹，今名武钟山。山根东有涌泉成溪，下注丹水，天阴欲雨，辄有赤气，故名曰丹水矣。丹水又迳亭下，有石穴甚深，未尝测其远近。穴中蝙蝠，大者如乌，多倒悬，《玄中记》曰：蝙蝠百岁者倒悬，得而服之，使人神仙。穴口有泉，冬温夏冷，秋则入藏，春则出游。民至秋，阑断水口，得鱼，大者长四五尺，骨輭肉美，异于馀鱼。丹水又迳其下，积而为渊。渊有神龙，每旱，村人以{艹网}草投渊上流，鱼则多死。龙怒，当时大雨。\u003cbr/\u003e\u003cbr/\u003e     丹水又东北流，两岸石上有虎迹甚多，或深或浅，皆悉成就自然，咸非人工。丹水又北注于夷水，水色清澈，与大溪同。夷水又东北迳夷道县北而东注。\u003cbr/\u003e\u003cbr/\u003e     东入于江。","cnt":0,"sort":6631790,"author":"(北魏)郦道元","prev":"6631789.html","next":"6631791.html","book_title":"水经注","updateTimeFmt":"2024-03-28 17:25:43","category":"都市小说"}