{"id":0,"code":"6631777.html","title":"第76章 滍水(1)","latest_chapter_name":"正文 第98章 渐江水 斤江水(3)","xiao_shuo_code":"9242","content":"\u003cbr/\u003e\u003cbr/\u003e    滍水出南阳鲁阳县西之尧山。\u003cbr/\u003e\u003cbr/\u003e     尧之未孙刘累，以龙食帝孔甲，孔甲又求之，不得，累惧而迁于鲁县，立尧祠于西山，谓之尧山。故张衡《南都赋》曰：奉先帝而追孝，立唐祠于尧山。尧山在太和川太和城东北，滍水出焉。张衡《南都赋》曰：其川渎则滍、澧、药、浕，发源岩穴，布濩漫汗，漭沆洋溢，总括急趣，箭驰风疾者也。滍水又历太和川东，迳小和川，又东，温泉水注之。水出北山阜，七泉奇发，炎热特甚。阚骃曰：县有汤水，可以疗疾矣。汤侧又有寒泉焉，地势不殊，而炎凉异致，虽隆火盛日，肃若冰谷矣，浑流同溪，南注滍水。又东迳胡木山，东流又会温泉口，水出北山阜，炎势奇毒。痾疾之徒，无能澡其冲漂。救养者咸去汤十许步别池，然后可入。汤侧有石铭云：皇女汤，可以疗万疾者也。故杜彦达云：状如沸汤，可以熟米，饮之，愈百病。多少自在。四十日后，身中万病愈，三虫死。学道遭难逢危，终无悔心，可以牢神存志。即《南都赋》所谓汤谷涌其后者也。然宛县有紫山，山东有一水，东西十五里，南北二十步，湛然冲满，无所通会，冬夏常温，世亦谓之汤谷也。非鲁阳及南阳之县故也。张平子广言土地所苞，明非此矣。滍水又东，房阳川水注之。水出南阳雉县西房阳川，北流注于滍。\u003cbr/\u003e\u003cbr/\u003e     滍水之北有积石焉，世谓女灵山。其山平地介立，不连冈以成高，峻石孤峙，不托势以自远，四面壁绝，极能灵举，远望亭亭，状若单楹插霄矣。北面有如颓落，劣得通步，好事者时有扳陟耳。滍水又与波水合，水出霍阳西川，大岭东谷，俗谓之歇马岭，川曰广阳川，非也。即应劭所谓孤山，波水所出也。马融《广成颂》曰：浸以波、溠。其水又南迳蛮城下，盖蛮别邑也，俗谓之麻城，非也。波水又南，分三川于白亭东，而俱南入滍水。滍水自下兼波水之通称也。是故阚骃有东北至定陵入汝之文。滍水又东迳鲁阳县故城南，城即刘累之故邑也，有鲁山，县居其阳，故因名焉。王莽之鲁山也。昔在于楚，文子守之，与韩构难，战有返景之诚。内有《南阳都乡正卫为碑》。滍水右合鲁阳关水，水出鲁阳关外分头山横岭下夹谷，东北出入滍。\u003cbr/\u003e\u003cbr/\u003e     滍水又东北合牛兰水。水发县出鲁阳关外分头山横岭下夹谷，东北出入滍。滍水又东北合牛兰水。水发县北牛兰山，东南迳鲁阳城东，水侧有《汉阳侯焦立碑》。朱兰水又东南，与柏树溪水合。水出鲁山北峡谷中，东南流迳鲁山西，而南合牛兰水。又东南迳鲁山南。阚骃曰：鲁阳县，今其地鲁山是也。水南注于滍。滍水东迳应城南，故应乡也，应侯之国。《诗》所谓应侯顺德者也。彭水注之俗谓之小滍水。水出鲁阳县南彭山蚁坞东麓，北流迳彭山西，下有彭山庙，庙前有《彭山碑》，汉桓帝元嘉三年杜仲长立。彭水迳其西北，汉安邑长尹俭墓东。冢西有石庙，庙前有两石阙，阙东有碑，阙南有二狮子相对，南有石碣二枚，石柱西南有两石羊，中平四年立。彭水又东北流，直应城南而入滍。\u003cbr/\u003e\u003cbr/\u003e     滍水又左合桥水，水出鲁阳县北恃山，东南迳应山北，又南迳应城西。\u003cbr/\u003e\u003cbr/\u003e     《地理志》曰：故父城县之应乡也。周武王封其弟为侯国。应劭曰：《韩诗外传》称：周成王与弟戏，以桐叶为圭，曰：吾以封汝。周公曰：天子无戏言。王乃应时而封，故曰应侯乡。亦曰应乡。按《吕氏春秋》云：成王以桐叶为圭，封叔虞，非应侯也。《汲郡古文》殷时已有应国，非成王矣。战国范睢所封邑也，谓之应水，又东南流注于滍。滍水又东迳犨县故城北。《左传·昭公元年》冬，楚公子围使伯州犁城犨是也，出于鱼齿山下。《春秋左传·襄公十八年》，楚伐郑，次于鱼陵，涉于鱼齿之楚师。师旷曰：不害。吾骤歌北风，又歌南风，南风不竞，多死声，楚必无功矣。所涉即滍水也。水南有汉中常侍、长乐太仆吉成侯州苞冢。冢前有碑，基西枕冈城，开四门，门有两石兽，坟倾墓毁，碑兽沦移。人有掘出一兽，犹全不破，甚高壮，头去地减一丈许，作制甚工，左膊上刻作辟邪字。\u003cbr/\u003e\u003cbr/\u003e     门表堑上起石桥，历时不毁。其碑云：六帝四后，是咨是诹，盖仕自安帝，没于桓后。于时阍阉擅权，五侯暴世，割剥公私，以事生死。夫封者表有德，碑者颂有功，自非此徒，何用许为？石至千春，不若速朽，苞墓万古，祇彰诮辱，呜呼！\u003cbr/\u003e\u003cbr/\u003e     愚亦甚矣。滍水又东，犨水注之，俗谓之秋水，非也。水有二源，东源出其县西南践犊山东崖下，水方五十许步，不测其深，东北流迳犨县南，又东北屈迳其县东，而北合西源水。西源出县西南颇山北阜下，东北迳犨城西，又屈迳其县北，东合右水，乱流北注于滍。汉高祖入关，破南阳太守吕齮于犨东，即于是地，滍水之阴也。滍水又东南迳昆阳县故城北。昔汉光武与王寻、王邑战于昆阳，败之。走者相腾践，奔殆百馀里闲。会大雨如注，滍川盛溢，虎豹皆股战。士卒争赴，溺死者以万数，水为不流。王邑、严尤、陈茂轻骑，皆乘尸而渡矣。\u003cbr/\u003e\u003cbr/\u003e     东北过颍川定陵县西北，又东过郾县南，东入于汝。\u003cbr/\u003e\u003cbr/\u003e     滍水东迳东不羹亭南。亭北背汝水，于定陵城北，东入汝。郾县在南，不得过。\u003cbr/\u003e\u003cbr/\u003e     淯水\u003cbr/\u003e\u003cbr/\u003e     淯水出弘农卢氏县攻离山，东南过南阳西鄂县西北，又东过宛县南。\u003cbr/\u003e\u003cbr/\u003e     淯水导源，东流迳郦县故城北。郭仲产曰：郦县故城在攻离山东南，郦旧县也。《三仓》曰樊、邓、郦。郦有二城北郦也，汉祖入关，下淅郦，即此县也。\u003cbr/\u003e\u003cbr/\u003e     淯水又东南流历雉县之衡山，东迳百章郭北，又东，鲁阳关水注之。水出鲁阳县南分水岭，南水自岭南流，北水从岭北注，故世俗谓此岭为分头也。其水南流迳鲁阳关，左右连山插汉，秀木干云，是以张景阳诗云：朝登鲁阳关，峡路峭且深。亦司马芝与母遇贼处也。关水历雉衡山西南迳皇后城西。建武元年，世祖遣侍中傅俊，持节迎光烈皇后于淯阳。俊发兵三百馀人，宿卫皇后道路，归京师。盖税舍所在，故城得其名矣。山有石室，甚饰洁，相传名皇后浴室，又所幸也。关水又西南迳雉县故城南。昔秦文公之世有阳伯者，逢二童曰舀，曰被。\u003cbr/\u003e\u003cbr/\u003e     二童，二雉也。得雌者霸，雄者王。二童翻飞，化为双雉。光武获雉于此山，以为中兴之祥，故置县以名焉。关水又屈而东南流，注于淯。\u003cbr/\u003e\u003cbr/\u003e     淯水又东南流，迳博望县故城东。郭仲产曰：在郡东北一百二十里，汉武帝置。校尉张骞，随大将军卫青西征，为军前导，相望水草，得以不乏。元光六年，封骞为侯国。《地理志》南阳有博望县，王莽改之曰宜乐也。\u003cbr/\u003e\u003cbr/\u003e     淯水又东南迳西鄂县故城东。应劭曰：江夏有鄂，故加西也。昔刘表之攻杜子绪于西鄂也。功曹柏孝长闻战鼓之音，惧而闭户，蒙被自覆，渐登城而观，言勇可习也。淯水又南，洱水注之。水出弘农郡卢氏县之熊耳山。东南迳郦县北，东南迳房阳城北。汉哀帝四年，封南阳太守孙宠为侯国。俗谓之房阳川。又迳西鄂县南，水北有张平子墓。墓之东，侧坟有《平子碑》，文字悉是古文篆额，是崔瑗之辞。盛弘之、郭仲产并云：夏侯孝若为郡，薄其文，复刊碑阴为铭。然碑阴二铭，乃是崔子玉及陈翕耳，而非孝若，悉是隶字，二首并存，尝无毁坏。\u003cbr/\u003e\u003cbr/\u003e     又方墓次有二碑，今惟见一碑，或是余夏景驿途，疲而莫究矣。水南道侧，有二石楼，相去六七丈，双跱齐竦，高可丈七八，柱圆围二丈有馀，石质言青绿，光可以鉴。其上栾栌承栱，雕檐四注，穷巧绮刻，妙绝人工。题言：蜀郡太守，姓王，字子雅，南阳西鄂人，有三女无男，而家累千金。父没当葬，女自相谓曰：先君生我姊妹，无男兄弟，今当安神玄宅，翳灵后土，冥冥绝后，何以彰吾君之德？各出钱五百万，一女筑墓，二女建楼，以表孝思。《铭》云：墓楼东，平林下，近坟墓，而不能测其处所矣。洱水又东南流，注于淯水，世谓之肄水，肄、洱声相近，非也。《地理志》曰：熊耳之山，出三水，洱水其一焉，东南至鲁阳入沔是也。淯水又南迳预山东，山上有神庙，俗名之为独山也。山南有魏车骑将军黄权夫妻二冢，地道潜通。其冢前有四碑，其二，魏明帝立，二是其子及臣吏所树者也。\u003cbr/\u003e\u003cbr/\u003e     淯水又西南迳《史定伯碑》南，又西为瓜里津，水上有三梁，谓之瓜里渡。\u003cbr/\u003e\u003cbr/\u003e     自宛道途，东出赭阳，西道方城。建武三年，世祖自赭阳西入，破虏将军邓奉怨汉掠新野，拒瓜里，上亲搏战，降之夕阳下，遂斩奉。《郡国志》所谓宛有瓜里津、夕阳聚者也。阻桥即桓温故垒处。温以升平五年，与范汪众军北讨所营。\u003cbr/\u003e\u003cbr/\u003e     淯水又西南迳晋蜀郡太守邓义山墓南，又南迳宛城东，其地故申伯之国，楚文王灭申以为县也。秦昭襄王使白起为将，伐楚取郢，即以此地为南阳郡，改县曰宛。王莽更名郡曰前队，县曰面阳。刘熙曰：在中国之面而居阳地，故以为名。大城西南隅，即古宛城也，荆州刺史治，故亦谓之荆州城。今南阳郡治大城，其东城内有旧殿基，周二百步，高八尺，陛阶皆砌以青石。大城西北隅有殿基，周一百步，高五尺，盖更始所起也。城西三里，有古台，高三丈馀，文帝黄初中南巡行所筑也。淯水又屈而迳其县南，故《南都赋》所言淯水荡其胸者也。\u003cbr/\u003e\u003cbr/\u003e     王莽地皇二年，朱鲔等共于城南会诸将，设坛，燔燎，立圣公为天子于斯水上。\u003cbr/\u003e\u003cbr/\u003e     《世语》曰：张绣反，公与战败，子昂不能骑进马于公，而昂遇害。《魏书》曰：公南征至宛，临淯水，祠亡将士，歔欷流涕，众皆哀恸。\u003cbr/\u003e\u003cbr/\u003e     淯水又南，梅溪水注之。水出县北紫山，南迳百奚故宅。奚，宛人也，于秦为贤大夫，所谓迷虞智秦者也。梅溪又迳宛西吕城东。《史记》曰：吕尚先祖为四岳，佐禹治水，有功。虞、夏之际，受封于吕，故因氏为吕尚也。徐广《史记音义》曰：吕在宛县。高后四年，封昆弟子吕忿为吕城侯，疑即此也。又案新蔡县有大吕、小吕亭而未知所是也。梅溪又南迳杜衍县东，故城在西。汉高帝七年，封郎中王翳为侯国，王莽更之曰闰衍矣。土地垫下，湍溪是注，古人于安众堨之，令游水是潴，谓之安众港。世祖建武三年，上自宛遣颍阳侯祭遵西击邓奉弟终，破之于杜衍，进兵涅阳者也。梅溪又南，谓之石桥水，又谓之汝溪，南流而左注淯水。\u003cbr/\u003e\u003cbr/\u003e     淯水之南，又有南就聚，《郡国志》所谓南阳宛县有南就聚者也。郭仲产言：宛城南三十里，有一城，甚卑小，相承名三公城，汉时邓禹等归乡饯离处也。\u003cbr/\u003e\u003cbr/\u003e     盛弘之著《荆州记》以为三公置。余案淯水左右，旧有二澨所谓南澨、北澨者，水侧之汶。聚在淯阳之东北，考古推地则近矣。城侧有范蠡祠，蠡，宛人，祠即故宅也。后汉末，有范曾，字子闵，为大将军司马，讨黄巾贼，至此祠，为蠡立碑，文勒可寻。夏侯湛之为南阳，又为立庙焉。城东有大将军何进故宅。城西有孔嵩旧居。嵩字仲山，宛人，与山阳范式有断金契。贫无养亲，赁为阿街卒，遣迎式。式下车把臂曰：子怀道卒伍，不亦痛乎！嵩曰：侯嬴贱役，晨门，卑下之位，古人所不耻，何痛之有？故其《赞》曰：仲山通达，卷舒无方，屈身厮役，挺秀含芳。\u003cbr/\u003e\u003cbr/\u003e     又屈南过淯阳县东。\u003cbr/\u003e\u003cbr/\u003e     淯水又南入县，迳小长安。司马彪《郡国志》曰：县有小长安聚。谢沈《汉书》称：光武攻淯阳不下，引兵欲攻宛，至小长安，与甄阜战败于此。\u003cbr/\u003e\u003cbr/\u003e     淯水又西南迳其县故城南。桓帝延熹七年，封邓秉为侯国。县故南阳典农治，后以为淯阳郡，省郡复县，避晋简文讳，更名云阳焉。淯水又迳安乐乡北，汉桓帝建和元年，封司徒胡广为淯阳县安乐乡侯，今于其国立乐宅戍。郭仲产《襄阳记》曰：南阳城南九十里，有晋尚书令乐广故宅。广字彦辅，善清言，见重当时。成都王，广女婿，长沙王猜之。广曰：宁以一女而易五男犹疑之，终以忧殒。其故居今置戍，因以为名。","cnt":0,"sort":6631777,"author":"(北魏)郦道元","prev":"6631776.html","next":"6631778.html","book_title":"水经注","updateTimeFmt":"2024-03-28 17:25:43","category":"都市小说"}