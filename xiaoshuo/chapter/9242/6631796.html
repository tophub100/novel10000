{"id":0,"code":"6631796.html","title":"第95章 洭水(2)","latest_chapter_name":"正文 第98章 渐江水 斤江水(3)","xiao_shuo_code":"9242","content":"\u003cbr/\u003e\u003cbr/\u003e    虽十川均流，而此源最远，故独受名焉。刘澄之曰：县东南有章水，西有贡水，县治二水之间。二水合赣字，因以名县焉。是为谬也，刘氏专以字说水，而不知远失其实矣。豫章水导源东北流，迳南野县北。赣川石阻，水急行难，倾波委注，六十馀里。又北迳赣县东，县即南康郡治，晋太康五年分庐江立。豫章水右会湖汉水，水出雩都县。导源西北流，迳金鸡石，其石孤竦临水。耆老云：时见金鸡出于石上，故石取名焉。湖汉水又西北迳赣县东，西入豫章水也。\u003cbr/\u003e\u003cbr/\u003e     又西北过庐陵县西。\u003cbr/\u003e\u003cbr/\u003e     庐陵县，即王莽之桓亭也。《十三州志》称：户水西出长沙安成县。武帝元光六年，封长沙定王子刘苍为侯国，即王莽之用成也。吴宝鼎中立，以为发城郡，东至庐陵入湖汉水也。\u003cbr/\u003e\u003cbr/\u003e     又东北过石阳县西。\u003cbr/\u003e\u003cbr/\u003e     汉和帝永平九年，分庐陵立。汉献帝初平二年，吴长沙桓王立庐陵郡，治此。\u003cbr/\u003e\u003cbr/\u003e     豫章水又迳其郡南，城中有井，其水色半青半黄，黄者如灰汁，取作饮粥，悉皆金色，而甚芬香。\u003cbr/\u003e\u003cbr/\u003e     又东北过汉平县南。又东北过新淦县西。\u003cbr/\u003e\u003cbr/\u003e     牵水西出宜春县，汉武帝元光六年，封长沙定王子刘成为侯国。王莽之脩晓也。牵水又东迳吴平县，旧汉平也。晋太康元年改为吴平矣。牵水又东迳新淦县，即王莽之偶亭——而注于豫章水。湖汉及赣，并通称也。又淦水出其县下，注于赣水。\u003cbr/\u003e\u003cbr/\u003e     又北过南昌县西。\u003cbr/\u003e\u003cbr/\u003e     旴水出南城县西北流迳南昌县南，西注赣水。又有浊水注之，水出康乐县，故阳乐也。浊水又东迳望蔡县，县因汝南上蔡民萍居此土，晋太康元年，改为望蔡县。浊水又东迳建成县，汉武帝元朔四年，封长沙定王子刘拾为侯国。王莽更名之曰多聚也。县出燃石。《异物志》曰：石色黄白而理疏，以水灌之便热，以鼎著其上，炊足以熟。置之则冷，灌之则热，如此无穷。元康中，雷孔章入洛，赍石以示张公。张公曰：此谓燃石。于是乃知其名。浊水又东至南昌县东流入于赣水。\u003cbr/\u003e\u003cbr/\u003e     赣水又历白社西，有徐孺子墓。吴嘉禾中，太守长沙徐熙于墓隧种松。太守南阳谢景于墓侧立碑。永安中，太守梁郡夏侯嵩于碑傍立思贤亭。松大合抱，亭世脩治，至今谓之聘君亭也。赣水又北历南塘，塘之东有孺子宅，际湖南小洲上。\u003cbr/\u003e\u003cbr/\u003e     孺子名穉，南昌人，高尚不仕。太尉黄琼辟，不就。桓帝问尚书令陈蕃：徐穉、袁闳谁为先后？蕃答称：袁生公族，不镂自雕。至于徐穉，杰出薄域，故宜为先。桓帝备礼征之，不至。太原郭林宗有母忧，穉往吊之，置生刍而于庐前而去。众不知其故，林宗曰：必孺子也。《诗》云：生刍一束，其人如玉。\u003cbr/\u003e\u003cbr/\u003e     吾无德以堪之。年七十二，卒。赣水又迳谷鹿洲，旧作大艑处。赣水又北迳南昌县故城西，于《春秋》属楚，即令尹子荡师于豫章者也。秦以为庐江南部。汉高祖六年，始命灌婴定豫章置南昌县。以为豫章郡治，此即灌婴所筑也。王莽更名县曰宜善，郡曰九江焉。刘歆云：湖汉等九水入彭蠡，故言九江矣。陈蕃为太守，署徐穉为功曹。蕃在郡不接宾客，惟穉来，特设一榻，去则悬之，此即悬榻处也。建安中，更名西安，晋又名为豫章。城之南门曰松阳门，门内有樟树，高七丈五尺，大二十五围，枝叶扶疏，垂荫数亩。应劭《汉官仪》曰：豫章樟树生庭中，故以名郡矣。此树尝中枯，逮晋永嘉中，一旦更茂，丰蔚如初，咸以为中宗之详也。《礼？斗威仪》曰：君政讼平，豫樟常为生。太兴中，元皇果兴大业于南。故郭景纯《南郊赋》云：弊樟擢秀于祖邑是也。以宣王祖为豫章故也。赣水北出，际西北，历度支步，是晋度支校尉立府处，步即水渚民。赣水又迳郡北，为津步，步有故守贾萌庙，萌与安成侯张普争地，为普所害，即日灵见津渚，故民为立庙焉。水之西岸有磐石，谓之石头，津步之处也。西行二十里曰散原山，叠嶂四周，杳邃有趣。晋隆安末，沙门竺昙显建精舍于山南，僧徒自远而至者相继焉。西北五六里，有洪井，飞流悬注，其深无底，旧说洪崖先生之井也。北五六里有风雨池，言山高濑激，激著树木。霏散远洒若雨。西有鸾冈，洪崖先生乘鸾所憩泊也。冈西有鹤岭，云王子乔控鹤所迳过也。有二崖，号曰大萧、小萧，言萧史所游萃处也。雷次宗云：此乃击风捕影之论。据实本所未辨，聊记奇闻，以广井鱼之听矣。又按谢庄诗，庄尝游豫章，观井赋诗。言鸾冈四周有水，谓之鸾陂。似非虚论矣。东大湖十里二百二十六步，北与城齐，南缘回折至南塘，本通大江，增减与江水同。汉永元中，太守张躬筑塘以通南路，兼遏此水。冬夏不增减，水至清深，鱼甚肥美。每于夏月，江水溢塘而过，居民多被水害。至宋景平元年，太守蔡君西起堤，开塘为水门，水盛则闭之，内多则洩之。自是居民少患矣。\u003cbr/\u003e\u003cbr/\u003e     赣水又东北迳王步，步侧有城，云是孙奋为齐王镇此，城之。今谓之王步，盖齐王之渚步也。郡东南二十馀里，又有一城，号曰齐王城。筑道相通，盖其离宫也。\u003cbr/\u003e\u003cbr/\u003e     赣水又北迳南昌左尉廨西，汉成帝时，九江梅福为南昌尉，居此。后福一旦舍妻子，去九江，传云得仙。\u003cbr/\u003e\u003cbr/\u003e     赣水又北迳龙沙西，沙甚洁白，高峻而阤，有龙形，连亘五里中，旧俗九月九日升高处也。昔有人于此沙，得故冢刻塼，题云：西去江七里半，筮言其吉，卜言其凶。而今此冢垂没于水，所谓筮短龟长也。\u003cbr/\u003e\u003cbr/\u003e     赣水又迳椒丘城下，建安四年，孙策所筑也。\u003cbr/\u003e\u003cbr/\u003e     赣水又历钓圻邸阁下，度支校尉治，太尉陶侃移置此也。旧夏月，邸阁前洲没，去浦远，景平元年，校尉豫章因运出之力，于渚次聚石为洲，长六十馀丈。\u003cbr/\u003e\u003cbr/\u003e     洲里可容数十舫。\u003cbr/\u003e\u003cbr/\u003e     赣水又北迳鄡阳县，王莽之豫章县也。馀水注之。水东出馀汗县，王莽名之曰治干也。馀水北至鄡阳县注赣水。\u003cbr/\u003e\u003cbr/\u003e     赣水又与鄱水合，水出鄱阳县东，西迳其县南武阳乡也。地有黄金采，王莽改曰乡亭。孙权以建安十五年，分为鄱阳郡。鄱水又西流，注于赣。又有缭水入焉。其水导源建昌县，汉元帝永光二年分海昬立。缭水东迳新吴县，汉中平中立。\u003cbr/\u003e\u003cbr/\u003e     缭水又迳海昬县，王莽更名宜生。——谓之上缭水，又谓之海昬江，分为二水。\u003cbr/\u003e\u003cbr/\u003e     县东津上有亭，为济渡之要。其水东北迳昌邑城而东出豫章大江，谓之慨口。昔汉昌邑王之封海昬也。每乘流东望，辄愤慨而还，世因名焉。其一水枝分别注，入于修水也。\u003cbr/\u003e\u003cbr/\u003e     又北过彭泽县西。\u003cbr/\u003e\u003cbr/\u003e     修水出艾县西。东北迳豫宁县，故西安也，晋太康元年更从今名。修水又东北迳永修县，汉灵帝中平二年立。修水又东北注赣水，其水总纳十川，同溱一渎，俱注于彭蠡也。\u003cbr/\u003e\u003cbr/\u003e     北入于江。\u003cbr/\u003e\u003cbr/\u003e     大江南赣水，总纳洪流，东西四十里，清泽远涨，绿波凝净，而会注于江川。\u003cbr/\u003e\u003cbr/\u003e     庐江水\u003cbr/\u003e\u003cbr/\u003e     庐江水出三天子都，北过彭泽县，西北入于江。\u003cbr/\u003e\u003cbr/\u003e     《山海经》三天子都，一曰天子鄣。王彪之《庐山赋？叙》曰：庐山，彭泽之山也。虽非五岳之数，穹窿嵯峨，实峻极之名山也。孙放《庐山赋》曰：寻阳郡南有庐山，九江之镇也。临彭蠡之泽，接平敞之原。《开山图》曰：山四方，周四百馀里，叠鄣之岩万仞，怀灵抱异，苞诸仙迹。《豫章旧志》曰：庐俗，字君孝，本姓匡，父东野王，共鄱阳令吴芮佐汉定天下而亡。汉封俗于鄡阳，曰越庐君。俗兄弟七人皆好道术，遂寓精于宫庭之山。故世谓之庐山。汉武帝南巡，睹山以为神灵，封俗大明公。元法师《庐山记》曰：殷、周之际，匡俗先生，受道仙人，共游此山，时人谓其所止为神仙之庐，因以名山矣。又按周景式曰：庐山匡俗，字子孝，本东里子，出周武王时，生而神灵，屡逃征聘，庐于此山，时人敬事之。俗后仙化，空庐犹存，弟子睹室悲哀，哭之旦暮，事同乌号。世称庐君，故山取号焉。斯耳传之谈，非实证也。故《豫章记》以庐为姓，因庐以氏，周氏、远师，或托庐墓为辞，假凭庐以托称。二证既违，三情互爽。按《山海经》创志大禹，记录远矣。故《海内东经》曰：庐江出三天子都，入江彭泽西，是曰庐江之名，山水相依，互举殊称，明不因匡俗始，正是好事君子，强引此类，用成章名耳。又按张华《博物志？曹著传》，其神自云姓徐，受封庐山。后吴猛经过，山神迎猛，猛语曰：君王此山，近六百年，符命已尽，不宜久居非据。猛又赠诗云：仰瞩列仙馆，俯察王神宅，旷载畅幽怀，倾盖付三益。此乃神道之事，亦有换转，理难详矣。吴猛，隐山得道者也。《寻阳记》曰：庐山上有三石梁，长数十丈，广不盈尺，杳然无底。吴猛将弟子登山，过此梁，见一翁坐桂树下，以玉杯承甘露浆与猛。又至一处，见数人，为猛设玉膏。猛弟子窃一宝，欲以来示世人，梁即化如指，猛使送宝还，手牵弟子，令闭眼相引而过。其山川明净，风泽清旷，气爽节和，土沃民逸。嘉遯之士，继响窟岩。龙潜凤采之贤，往者忘归矣。秦始皇、汉武帝及太史公司马迁咸升其岩，望九江而眺钟、彭焉。庐山之北有石门水，水出岭端，有双石高竦，其状若门，因有石门之目焉。水导双石之中，悬流飞澍，近三百许步，下散漫十数步，上望之连天，若曳飞练于霄中矣。\u003cbr/\u003e\u003cbr/\u003e     下有磐石，可坐数十人。冠军将军刘敬宣，每登陟焉。其水历涧，迳龙泉精舍南，太元中，沙门释慧远所建也。其水下入江。南岭，即彭蠡泽西天子鄣也。峰隥险峻，人迹罕及。岭南有大道，顺山而下，有若画焉。传云匡先生所通至江道。\u003cbr/\u003e\u003cbr/\u003e     岩上有宫殿故基者三，以次而上，最上者极于山峰。山下又有神庙，号曰宫亭庙，故彭湖亦有宫亭之称焉。余按《尔雅》云：大山曰宫。宫之为名，盖起于此，不必一由三宫也。山庙甚神，能分风擘流，住舟遣使，行旅之人，过必敬祀而后得去。故曹毗咏云：分风为贰，擘流为两。昔吴郡太守张公直自守征还，道由庐山。\u003cbr/\u003e\u003cbr/\u003e     子女观祠，婢指女戏妃像人。其妻夜梦致聘，怖而遽发，明引中流，而船不行。\u003cbr/\u003e\u003cbr/\u003e     合船惊惧，曰：爱一女而合门受祸也。公直不忍，遂令妻下女于江。其妻布席水上，以其亡兄女代之，而船得进。公直方知史女，怒妻曰：吾何面目于当世也。\u003cbr/\u003e\u003cbr/\u003e     复下己女于水中。将渡，遥见二女于岸侧。傍有一吏立，曰：吾庐君主簿，敬君之义，悉还二女。故干宝书之于《感应》焉。\u003cbr/\u003e\u003cbr/\u003e     山东有石镜，照水之所出。有一圆石，悬崖明净，照见人形晨光初散，则延曜入石，豪细必察，故名石镜焉。又有二泉，常悬注，若白云带山。《庐山记》曰：白水在黄龙南，即瀑布也。水出山腹，挂流三四百丈，飞湍林表，望若悬素。\u003cbr/\u003e\u003cbr/\u003e     注处悉成巨井，其深不测。其水下入江渊。庐山之南，有上霄石，高壁纟面然。\u003cbr/\u003e\u003cbr/\u003e     与霄汉连接。秦始皇三十七年，叹斯岳远，遂记为上霄焉。上霄之南，大禹刻石志其丈尺里数，今犹得刻石之号焉。湖中有落星石，周回百馀步，高五丈，上生竹木。传曰有星坠此，因以名焉。又有孤石，介立大湖中，周回一里，竦立百丈，矗然高峻，特为环异。上生林木，而飞禽罕集，言其上有玉膏可采，所未详也。\u003cbr/\u003e\u003cbr/\u003e     耆旧云；昔禹治洪水至此，刻石纪功，或言秦始皇所勒，然岁月已久，莫能辨之也。","cnt":0,"sort":6631796,"author":"(北魏)郦道元","prev":"6631795.html","next":"6631797.html","book_title":"水经注","updateTimeFmt":"2024-03-28 17:25:43","category":"都市小说"}