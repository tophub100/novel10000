{"id":0,"code":"6631778.html","title":"第77章 滍水(2)","latest_chapter_name":"正文 第98章 渐江水 斤江水(3)","xiao_shuo_code":"9242","content":"\u003cbr/\u003e\u003cbr/\u003e    又南过新野县西，淯水又南入新野县，枝津分派，东南出，隰衍苞注，左积为陂，东西九里，南北一十五里。陂水所溉，咸为良沃。淯水又南与湍水会，又南迳新野县故城西。世祖之败小长安也，姊元遇害。上即位，感悼姊没，追谥元为新野节义长公主，即此邑也。晋咸宁二年封大司马扶风武王少子歆为新野郡公，割南阳五属，棘阳、蔡阳、穰、邓、山都封焉。王文舒更立中隔，西即郡治，东则民居，城西傍淯水。\u003cbr/\u003e\u003cbr/\u003e     又东与朝水合。水出西北赤石山，而东南迳冠军县界，地名沙渠。又东南径穰县故城南，楚别邑也。秦拔鄢郢即以为县，秦昭王封相魏冉为侯邑，王莽更名曰丰穰也。魏荆州刺史治。朝水又东南，分为二水，一水枝分东北为樊氏陂，陂东西十里，南北五里，俗谓之凡亭陂。陂东有樊氏故宅，樊氏既灭，庾氏取其陂，故谚曰：陂汪汪，下田良，樊子失业庾公昌。昔在晋世，杜预继信臣之业，复六门陂，遏六门之水，下结二十九陂。诸陂散流，咸入朝水，事见《六门碑》，六门既陂，诸陂遂断。朝水又东迳朝阳县故城北，而东南注于淯水。\u003cbr/\u003e\u003cbr/\u003e     又东南与棘水合，水上承赭水。赭水出赭阳县北山，数源并发，南流迳小堵乡，谓之小赭水。世祖建武三年，成安侯臧宫从上击赭乡。东源方七八步，腾涌若沸，故世名之腾沸水。南流迳于赭乡，谓之赭水。建武三年，祭遵引兵南击董䜣于赭乡。以水氏县，故有赭阳之名也。《地理志》曰：县有堵水，王莽曰阳城也。汉哀帝改为顺阳。建武二年，更封安阳侯朱祜为堵阳侯。堵水于县，堨以为陂，东西夹岗，水相去五六里，古今断冈两舌，都水潭涨，南北一十馀里，水决南溃，下注为湾。湾分为二，西为赭水，东为荥源。堵水参差，流结两湖，故有东陂、西陂之名。二陂所导，其水枝分，东南至会口入比。是以《地理志》比水、堵水，皆言入蔡，互受通称故也。二湖流注，合为黄水，惟所受焉。又南迳棘阳县之黄淳聚，又谓之为黄淳水者也。谢沈《后汉书》甄阜等败光武于小长安东，乘胜南渡黄淳水前营，背阻两川，谓临比水，绝后桥，示无还心。汉兵击之，三军溃，溺死黄淳水者二万人。又南迳棘阳县故城西。应劭曰：县在棘水之阳，是知斯水为棘水也。汉高帝七年，封杜得臣为侯国。后汉兵起，击唐子乡，杀湖阳尉，进拔棘阳，邓晨将宾客会光武于此县也。棘水又南迳新野县，历黄邮聚，世祖建武三年，傅俊、岑彭进击秦丰，先拔黄邮者也，谓之黄邮水，大司马吴汉破秦丰于斯水之上。其聚落悉为蛮居，犹名之为黄邮蛮。棘水自新野县东，而南流入于淯水，谓之为力口也。棘、力声相近，当为棘口也。又是方俗之音，故字从读变，若世以棘子木为力子木，是也。\u003cbr/\u003e\u003cbr/\u003e     淯水又东南，迳士林东，戍名也，戍有邸阁。水左有豫章大陂，下灌良畴三千许顷也。\u003cbr/\u003e\u003cbr/\u003e     又西南过邓县东。\u003cbr/\u003e\u003cbr/\u003e     县故邓侯吾离之国也，楚文王灭之，秦以为县。淯水右合浊水，俗谓之弱沟。水上承白水于朝阳县，东南流迳邓县故城南。习凿齿《襄阳记》曰：楚王至邓之浊水，去襄阳二十里。即此水也。浊水又东迳邓塞北，即邓城东南小山也，方俗名之为邓塞，昔孙文台破黄祖于其下。浊水东流注于淯。\u003cbr/\u003e\u003cbr/\u003e     淯水又南迳邓塞东，又迳鄾城东，古鄾子国也。盖邓之南鄙也。昔巴子请楚与邓为好，鄾人夺其币，即是邑也。司马彪以为邓之鄾聚矣。\u003cbr/\u003e\u003cbr/\u003e     南入于沔。\u003cbr/\u003e\u003cbr/\u003e     氵隐水\u003cbr/\u003e\u003cbr/\u003e     氵隐水出氵隐强县南泽中，东入颍。\u003cbr/\u003e\u003cbr/\u003e     氵隐水出颍川阳城县少室山，东流注于颍水，而乱流东南迳临颍县西北，小氵隐水出焉。东迳临颍县故城北。氵隐水又东迳氵隐阳城北，又东迳氵隐强县故城南，建武元年，世祖封扬化将军坚镡为侯国。氵隐水东为陶枢陂，余按氵隐阳城在氵隐水南，然则此城正应为氵隐阴城而有氵隐阳之名者，明在南犹有氵隐水，故此城以阳为名矣。\u003cbr/\u003e\u003cbr/\u003e     颍水之南有二渎。其南渎东南流，历临颍亭西，东南入汝，今无水也，疑即氵隐水之故渎矣。汝水于奇頟城西，别东派，时人谓之大氵隐水，东北流，枝渎右出，世谓之死汝。别汝又东北，迳召陵城北，练沟出焉。别汝又东，汾沟出焉。\u003cbr/\u003e\u003cbr/\u003e     别汝又东，迳征羌城北。水南有汾陂，俗音粪。汾水自别汝东注，而为此陂。水积征羌城北四五里，方三十里许。渎左合小氵隐水，水上承狼陂南流，名曰巩水。\u003cbr/\u003e\u003cbr/\u003e     青陵陂水自陂东注之。东回又谓之小氵隐水，而南流注于大氵隐水。大氵隐水取称，盖藉氵隐沿注，而总受其目矣。又东迳西华县故城南，又东迳汝阳县故城北，东注于颍。\u003cbr/\u003e\u003cbr/\u003e     灈水\u003cbr/\u003e\u003cbr/\u003e     灈水出汝南吴房县西北奥山，东过其县，北入于汝。\u003cbr/\u003e\u003cbr/\u003e     县西北有堂溪城，故房子国。《春秋·定公五年》，吴王阖闾弟夫概奔楚，封之于棠溪，故曰吴房也。汉高帝八年，封庄侯杨武为侯国。建武中，世祖封泗水王歙子燀为堂溪侯。山溪有白羊涧，涧水旧出山羊，汉武元封二年，白羊出此涧，畜牧者祷祀之。俗禁拍手，尝有羊出水，野母惊扑，自此绝焉。涧水下合灈水。\u003cbr/\u003e\u003cbr/\u003e     灈东迳灈阳县故城西，东流入瀙水，乱流迳其县南。世祖建武二十八年，封吴汉孙旦为侯国。其水又东入于汝水。\u003cbr/\u003e\u003cbr/\u003e     瀙水\u003cbr/\u003e\u003cbr/\u003e     瀙水出潕阴县东上界山。\u003cbr/\u003e\u003cbr/\u003e     《山海经》谓之视水也。郭景纯《注》：或曰，视宜为瀙，出葴山，许慎云：出中阳山，皆山之殊目也。而东与此水合，水出潕阴县旱山，东北流注瀙。\u003cbr/\u003e\u003cbr/\u003e     瀙水又东北，杀水出西南大熟之山，东北流入于瀙。瀙水又东，沦水注之，水出宣山，东北流注瀙水。\u003cbr/\u003e\u003cbr/\u003e     瀙水又东得奥水口，水西出奥山，东入于瀙水也。\u003cbr/\u003e\u003cbr/\u003e     东过吴房县南，又东过灈阳县南。\u003cbr/\u003e\u003cbr/\u003e     应劭曰：灈水出吴房县，东入瀙，县之西北，即两川之交会也。\u003cbr/\u003e\u003cbr/\u003e     又东过上蔡县南，东入汝。\u003cbr/\u003e\u003cbr/\u003e     潕水\u003cbr/\u003e\u003cbr/\u003e     潕水出潕阴县西北扶予山，东过其县南。\u003cbr/\u003e\u003cbr/\u003e     《山海经》曰：朝歌之山，潕水出焉，东南流注于荥。《经》书扶予者，其山之异名乎？荥水上承赭水，东流，左与西辽水注合，又东，东辽水注之，俱导北山，而南流注于荥。荥水又东北，于潕阴县北左会潕水，其道稍西，不出其县南。汉以为县，其故城在山之阳，汉光武建武中，封岑彭为侯国。魏武与张绣战于宛，马名绝景，为流矢所中，分伤右臂，引还潕阴，即是地也。城之东有马仁陂。郭仲产曰；陂在比阳县西北五十里，盖地百顷，其所周溉田万顷，随年变种，境无俭岁。陂水三周其隍，故渎自隍西南而会于比，潕水不得复迳其南也。且邑号潕阴，故无出南之理，出南则为阳也。非直不究，又不思矣。\u003cbr/\u003e\u003cbr/\u003e     潕水又东北，河水注之。水出雉衡山，东南迳建城东，建当为卷，字读误耳。《郡国志》云：叶县有卷城。其水又东流入于潕。\u003cbr/\u003e\u003cbr/\u003e     潕水东北迳于东山西，西流入潕。潕水之左，即黄城山也。有溪水出黄城山，东北迳方城。《地理志》曰：叶县有方城。郭仲产曰：苦菜、于东之间，有小城，名方城，东临溪水。寻此城致号之由，当因山以表名也。苦菜即黄城也，及于东，通为方志矣。世谓之方城山水，东流注潕水。故《圣贤冢墓记》曰：南阳叶邑方城西有黄城山，是长沮、桀溺耦耕之所，有东流水，则子路问津处。\u003cbr/\u003e\u003cbr/\u003e     尸子曰：楚狂接舆耕于方城，盖于此也。盛弘之云：叶东界有故城，始犨县，东至瀙水，达比阳界，南北联联数百里，号为方城，一谓之长城，云郦县有故城一面，未详里数，号为长城，即此城之西隅，其间相去六百里，北面虽无基筑，皆连山相接，而汉水流其南，故屈完答齐桓公云楚国方城以为城，汉水以为池。\u003cbr/\u003e\u003cbr/\u003e     《郡国志》曰：叶县有长城，曰方城，指此城也。潕水又东北，历舞阳县故城南，汉高祖六年，封樊哙为侯国也。\u003cbr/\u003e\u003cbr/\u003e     又东过西平县北。\u003cbr/\u003e\u003cbr/\u003e     县故柏国也。《春秋左传》所谓江、黄、道、柏，方睦于齐也。汉曰西平。\u003cbr/\u003e\u003cbr/\u003e     其西吕墟，即西陵亭也。西陵平夷，故曰西平。汉宣帝甘露三年，封丞相于定国为侯国。王莽更之曰新亭。晋《太康地理志》曰：县有龙泉水，可以砥砺刀剑，特坚利，故有坚白之论矣，是以龙泉之剑为楚宝也。县出名金，古有铁官。\u003cbr/\u003e\u003cbr/\u003e     又东过郾县南。\u003cbr/\u003e\u003cbr/\u003e     郾县故城去此远矣，不得过。\u003cbr/\u003e\u003cbr/\u003e     又东过定颍县北，东入于汝。\u003cbr/\u003e\u003cbr/\u003e     汉安帝永初二年，分汝南郡之上蔡县，置定颍县。顺帝永建元年，以阳翟郭镇为尚书令，封定颍侯，即此邑也。\u003cbr/\u003e\u003cbr/\u003e     涢水\u003cbr/\u003e\u003cbr/\u003e     涢水出蔡阳县。\u003cbr/\u003e\u003cbr/\u003e     涢水出县东南大洪山，山在隋郡之西南，竟陵之东北，槃基所跨，广圆一百馀里。峰曰悬钩，处平原众阜之中，为诸岭之秀。山下有石门，夹鄣层峻，岩高皆数百许仞。入石门，又得钟乳穴。穴上素崖壁立，非人迹所及。穴中多钟乳，凝膏下垂，望齐冰雪。微津细液，滴沥不断。幽穴潜远，行者不极穷深，而穴内常有风势，火无能以经久故也。涢水出于其阴，初流浅狭，远乃宽广，可以浮舟栰巨川矣。时人以涢水所导，故亦谓之为涢山矣。涢水东北流合石水，石水出大洪山，东北流注于涢，谓之小涢水。而乱流东北，迳上唐县故城南，本蔡阳之上唐乡，旧唐侯国。《春秋·定公三年》，唐成公如楚，有两肃霜马，子常欲之，弗与，止之三年，唐人窃马而献之，子常归唐侯，是也。涢水又东，均水注之，水出洪山，东北流迳土山北，又东北流入于涢水。涢水又屈而东南流。\u003cbr/\u003e\u003cbr/\u003e     东南过隋县西。\u003cbr/\u003e\u003cbr/\u003e     县故隋国矣。《春秋左传》所谓汉东之国，隋为大者也。楚灭之以为县。晋武帝太康中立为郡。有溠水出县西北黄山，南迳氵厥西县西，又东南，氵厥水入焉。氵厥水出桐柏山之阳。吕忱曰：水在义阳。氵厥水东南迳氵厥西县西，又东南流入于溠，溠水又东南迳隋县故城西。《春秋·鲁庄公四年》，楚武王伐隋。令尹斗祁、莫敖屈重，除道梁溠，军临于隋，谓此水也。水侧有断蛇丘，隋侯出而见大蛇中断，因举而药之，故谓之断蛇丘。后蛇衔明珠报德，世谓之隋侯珠，亦曰灵蛇珠。丘南有隋季良大夫池，其水又南与义井水合，水出随城东南，井泉尝涌溢而津注，冬夏不异，相承谓之义井，下流合溠。溠水又南流注于涢。\u003cbr/\u003e\u003cbr/\u003e     涢水又会于支水，水源亦出大洪山，而东流注于涢。涢水又迳隋县南，隋城山北，而东南注。\u003cbr/\u003e\u003cbr/\u003e     又南过江夏安陆县西。\u003cbr/\u003e\u003cbr/\u003e     隋水出隋郡永阳县东石龙山，西北流，南回，迳永阳县西，历横尾山，即禹贡之陪尾山也。隋水又西南，入于涢。涢水又南，至安陆县故城西，故郧城也。\u003cbr/\u003e\u003cbr/\u003e     因冈为墉，峻不假筑。涢水又南迳石岩山北。昔张昌作乱，于其下笼彩凤以惑众。\u003cbr/\u003e\u003cbr/\u003e     晋太安二年，镇南将军刘弘遣牙门皮初与张昌战于清水，昌败，追斩于江涘。即《春秋左传·定公四年》，吴败楚于柏举，从之，及于清发，盖涢水兼清水之目矣。又东南流而右会富水，水出竟陵郡新市县东北大阳山。水有二源：大富水出山之阳，南流而左合小富水。水出山之东，而南迳三王城东。前汉末，王匡、王凤、王常所屯，故谓之三王城。城中有《故碑》，文字阙落，不可复识。其水屈而西南流，右合大富水，俗谓之大泌水也。又西南流迳杜城西，新市县治也，《郡国志》以为南新市也。中山有新市，故此加南，分安陆县立。又王匡中兴初，举兵于县，号曰新市兵者也。富水又东南流，于安陆界左合土山水，世谓之章水。\u003cbr/\u003e\u003cbr/\u003e     水出土山，南迳隋郡平林县故城西，俗谓之将陂城，与新市接界，故中兴之始，兵有新市、平林之号。又南流，右入富水，富水又东入于涢。\u003cbr/\u003e\u003cbr/\u003e     涢水又迳新城南，永和五年，晋大司马桓温筑。涢水又会温水。温水出竟陵之新阳县东泽中。口径二丈五尺，垠岸重沙，端净可爱，靖以察之，则渊泉如镜，闻人声，则扬汤奋发，无所复见矣。其热可以燖鸡，洪浏百馀步，冷若寒泉。\u003cbr/\u003e\u003cbr/\u003e     东南流注于涢水。\u003cbr/\u003e\u003cbr/\u003e     又右得潼水，水出江夏郡之曲陵县西北潼山，东南流迳其县南，县治石潼故城，城圆而不方。东入安陆，注于涢水。\u003cbr/\u003e\u003cbr/\u003e     又东南入于夏。\u003cbr/\u003e\u003cbr/\u003e     涢水又南，分为二水，东通滠水，西入于沔，谓之涢口也。","cnt":0,"sort":6631778,"author":"(北魏)郦道元","prev":"6631777.html","next":"6631779.html","book_title":"水经注","updateTimeFmt":"2024-03-28 17:25:43","category":"都市小说"}