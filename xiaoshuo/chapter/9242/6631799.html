{"id":0,"code":"6631799.html","title":"第98章 渐江水 斤江水(3)","latest_chapter_name":"正文 第98章 渐江水 斤江水(3)","xiao_shuo_code":"9242","content":"\u003cbr/\u003e\u003cbr/\u003e    又《汉志》金城郡临羌县下云：有弱水。《说文》曰：弱水自张掖删丹西，至酒泉合黎，馀波入于流沙。观此则弱水之源委，约略可得矣。又曰：\u0026lt;山几\u0026gt;山也，或曰弱水之所出。《十六国春秋》乞伏札子击吐谷浑，觅地於弱水西。《元和志》弱水在删丹县南山下。《括地志》蘭门山一名穷石，在删丹县西南七十里。《离骚》夕次於穷石。《淮南子》弱水出穷石山是也。《隋书？地理志》删丹县有祀山、弱水。胡渭曰：疑即\u0026lt;山几\u0026gt;字之误。《寰宇记》曰：合黎水一名羌谷，鲜水，一名覆袁水，亦名张掖河，南自吐谷浑界流入。《禹贡》导弱水至于合黎。孔安国云：合黎，水名，在流沙东。即谓此也。详《河水》篇第二篇《注》中。\u003cbr/\u003e\u003cbr/\u003e     《禹贡锥指》曰：《传》云：黑水自北而南，经三危，过梁州，入南海。\u003cbr/\u003e\u003cbr/\u003e     《正义》云：《地理志》，益州郡计在蜀郡西南三千馀里，故滇王国也。武帝元封二年，始开为郡。郡内有滇池县。县有黑水祠。止言有祠，不知水之所在。郑云：今中国无也。《传》之此言，顺《经》文耳。案郦道元《水经》黑水出张掖鸡山，南流至敦煌，过三危山，南流入于南海。然张掖、敦煌，立在河北，所以黑水得越河入南海者，自积石以西，皆多伏流，故黑水得越而南也。渭案：滇池所祠之黑水，即金沙江，与雍州无涉。《山海经》曰：灌湘之山，又东五百里曰鸡山，黑水出焉，而南流注于海。鸡山不知在何郡？郭璞无注。而孔《疏》引《水经》以为出张掖之鸡山，检今本无此文，盖其书有散逸耳。《太平御览》引《张掖记》曰：黑水出县界鸡山，亦名玄圃。昔有娀氏女简狄，浴於玄丘之水，即黑水也。据此则鸡山当在甘州张掖县界，汉为\u0026lt;舟乐\u0026gt;得县地。今陕西甘州卫西，有张掖河，即古羌谷水，出羌中北流，至卫西为张掖河，合弱水，东北入居延海，欲谓之黑河。此水立不经三危入南海，安得以此为《禹贡》之黑水耶？《山海经》明言南流注于海，必非东北入居延之张掖河，其鸡山恐亦不在县界也。又曰：夏、殷之衰，雍州西北境皆为戎、翟所据。及周室东迁，旧都八百里之地，悉弃以予秦。秦染夷俗，诸侯摈之，不与中国会盟。輶轩之使，莫有过而问焉。况三危西裔之区乎？故屈原《天问》曰：黑水玄趾，三危安在？盖自战国时，此地之山川，已与昆仑弱水，同其渺茫，亻堇得之传闻而无从目验矣。秦火之后，载籍沦亡。\u003cbr/\u003e\u003cbr/\u003e     汉兴，治《尚书》者，不能言黑水，三危之所在。武帝通西域，玉门、阳关之外，使者往来数十辈，不闻涉大川而西，可以当古之黑水者。故班《志》张掖、酒泉、敦煌郡下，并无其文。司马彪亦无可言。至郦道元始云：黑水出张掖鸡山，而其所谓南流至敦煌过三危入南海，亦不过顺《经》为义，与他水历叙所过之郡县者，详略相去远矣。故杜佑云：道元注《水经》，锐意寻讨，亦不能知黑水所经之处。\u003cbr/\u003e\u003cbr/\u003e     唐初，魏王泰《括地志》云：黑水出伊吾县北。此与张掖鸡山，未知孰是？然其所谓南流绝三危者，竟亦不可复寻。禹治黑水，不若治河之详。自屈原已不能知，而况伏生辈乎？自古文《尚书》家，已不能知，而况班固、司马彪、郦道元、魏王泰诸人乎？至若樊绰、程大昌、金履祥、李元阳等，纷纷辩论，击风捕影，了无所得，徒献笑於后人而已！\u003cbr/\u003e\u003cbr/\u003e     嵩高为中岳，在颍川阳城县西北。\u003cbr/\u003e\u003cbr/\u003e     《春秋说题辞》曰：阴今阳，故石凝为山。《国语》曰：禹封九山，山，土之聚也。《尔雅》曰：山大而高曰嵩。合而言之为嵩高，分而名之为二室，西南为少室，东北为太室。《嵩高山记》曰：山下岩中有一石室，云有自然经书，自然饮食。又云：山有玉女台，言汉武帝见三仙玉女，因以名台。\u003cbr/\u003e\u003cbr/\u003e     泰山为东岳，在泰山博县西北。\u003cbr/\u003e\u003cbr/\u003e     岱宗也，王者封禅于其山，示增高也。有金策玉检之事焉。\u003cbr/\u003e\u003cbr/\u003e     霍山为南岳，在庐江灊县西南。\u003cbr/\u003e\u003cbr/\u003e     天柱山也。《尔雅》云：大山宫小山为霍。《开山图》曰：其山上侵神气，下固穷泉。\u003cbr/\u003e\u003cbr/\u003e     华山为西岳，在弘农华阴县西南。\u003cbr/\u003e\u003cbr/\u003e     古文之敦物山也。\u003cbr/\u003e\u003cbr/\u003e     雷首山在河东蒲坂县东南。\u003cbr/\u003e\u003cbr/\u003e     砥柱山在河东大阳县东河中。\u003cbr/\u003e\u003cbr/\u003e     王屋山在河东垣县东北也。\u003cbr/\u003e\u003cbr/\u003e     昔黄帝受丹诀于是山也。\u003cbr/\u003e\u003cbr/\u003e     太行山在河内野王县西北。\u003cbr/\u003e\u003cbr/\u003e     王烈得石髓处也。\u003cbr/\u003e\u003cbr/\u003e     恒山为北岳，在中山上曲阳县西北。\u003cbr/\u003e\u003cbr/\u003e     碣石山在辽西临渝县南水中也。\u003cbr/\u003e\u003cbr/\u003e     大禹凿其石，夹右而纳河，秦始皇、汉武帝皆尝登之。海水西侵，岁月逾甚，而苞其山，故言水中矣。\u003cbr/\u003e\u003cbr/\u003e     析城山在河东濩泽县西南。\u003cbr/\u003e\u003cbr/\u003e     太岳山在河东永安县。\u003cbr/\u003e\u003cbr/\u003e     壶口山在河东北屈县东南。\u003cbr/\u003e\u003cbr/\u003e     龙门山在河东皮氏县西。\u003cbr/\u003e\u003cbr/\u003e     梁山在冯翊夏阳县西北河上。\u003cbr/\u003e\u003cbr/\u003e     荆山在冯翊怀德县南。\u003cbr/\u003e\u003cbr/\u003e     岐山在扶风美阳县西北。\u003cbr/\u003e\u003cbr/\u003e     汧山在扶风汧县之西也。陇山\u003cbr/\u003e\u003cbr/\u003e     终南山、敦物山在扶风武功县西南也。\u003cbr/\u003e\u003cbr/\u003e     西顷山，在陇西临洮县西南。\u003cbr/\u003e\u003cbr/\u003e     《禹贡》中条山也。\u003cbr/\u003e\u003cbr/\u003e     嶓冢山在陇西氐道县之南。\u003cbr/\u003e\u003cbr/\u003e     南条山也。\u003cbr/\u003e\u003cbr/\u003e     鸟鼠同穴山在陇西首阳县西南。\u003cbr/\u003e\u003cbr/\u003e     郑玄曰：鸟鼠之山有鸟焉，与鼠飞行而处之，又有止而同穴之山焉，是二山也。鸟名为馀，似鵽而黄黑色，鼠如家鼠而短尾，穿地而共处，鼠内而鸟外。\u003cbr/\u003e\u003cbr/\u003e     孔安国曰：共为雌雄，杜彦达曰：同穴止宿，养子互相哺食，长大乃止。张晏言不相为牝牡，故因以名山。\u003cbr/\u003e\u003cbr/\u003e     积石在陇西河关县西南。\u003cbr/\u003e\u003cbr/\u003e     《山海经》云：山在邓林山东，河所入也。\u003cbr/\u003e\u003cbr/\u003e     都野泽在武威县东北。\u003cbr/\u003e\u003cbr/\u003e     县在姑臧城北三百里，东北即休屠泽也，古文以为猪野也。其水上承姑臧武始泽，泽水二源，东北流为一水，迳姑臧县故城西，东北流，水侧有灵渊池。王隐《晋书》曰：汉末，博士敦煌侯瑾，善内学，语弟子曰：凉州城西，泉水当竭，有双阙起其上。至魏嘉平中，武威太守条茂，起学舍，筑阙于此泉。太守填水，造起门楼，与学阙相望。泉源徙发，重导于斯，故有灵渊之名也。泽水又东北流迳马成东，━━城即休屠县之故城也。本匈奴休屠王都。━━谓之马城河，又东北与横水合，水出姑臧城下，武威郡凉州治。《地理风俗记》曰：汉武帝元朔三年，改雍曰凉州，以其金行，土地寒凉故也。迁于冀，晋徙治此。王隐《晋书》曰：凉州有龙形，故曰卧龙城，南北七里。东西三里，本匈奴所筑也。及张氏之世居也，又增筑四城，箱各千步。东城殖园果，命曰讲武场，北城殖园果，命曰玄武圃，皆有宫殿。中城内作四时宫，随节游幸，并旧城为五。街衢相通，二十二门。大缮宫殿观阁，采绮妆饰，拟中夏也。其水侧城北流，注马城河，河水又东北，清涧水入焉，俗亦谓之为五涧水也。水出姑臧城东，而西北流注马城河。\u003cbr/\u003e\u003cbr/\u003e     河水又与长泉水合，水出姑臧东揟次县王莽之播德也。西北历黄沙阜，而东北流注马城河，又东北迳宣威县故城南，又东北迳平泽、晏然二亭东，又东北迳武威县故城东。汉武帝太初四年，匈奴浑邪王杀休屠王，以其众置武威县，武威郡治。王莽更名张掖。《地理志》曰：谷水出姑臧南山，北至武威入海，屈此水流两分，一水北入休屠泽，俗谓之为西海；一水又东迳一百五十里入猪野。世谓之东海，通谓之都野矣。\u003cbr/\u003e\u003cbr/\u003e     合离山在酒泉会水县东北。\u003cbr/\u003e\u003cbr/\u003e     合黎山也。\u003cbr/\u003e\u003cbr/\u003e     流沙地在张掖居延县东北。\u003cbr/\u003e\u003cbr/\u003e     居延泽在其县故城东北。《尚书》所谓流沙者也。形如月生五日也。弱水入流沙，流沙，沙与水流行也。亦言出钟山，西行极崦嵫之山，在西海郡北。山有石赤、白色，以两石相打，则水润。打之不已，润尽则火出，山石皆然，炎起数丈，迳日不灭。有大黑风，自流沙出奄之，乃灭，其石如初。言动火之事，发疾经年，故不敢轻近耳。流沙又迳浮渚，历壑市之国，又迳于鸟山之东，朝云国，西历昆山，西南出于过瀛之山。《大荒西经》云：西南海之外，流沙出焉，迳夏后开之东开上三嫔于天，得《九辩》与《九歌》焉。又历员丘不死山之西，入于南海。\u003cbr/\u003e\u003cbr/\u003e     三危山在敦煌县南。\u003cbr/\u003e\u003cbr/\u003e     《山海经》曰：三危之山，三青鸟居之。是山也，广圆百里。在鸟鼠山西，即《尚书》所谓窜三苗于三危也。《春秋传》曰：允姓之奸，居于瓜州。瓜州，地名也。杜林曰：敦煌，古瓜州也。州之贡物，地出好瓜，民因氏之。瓜州之戎并于月氏者也。汉武帝后元年，分酒泉置，南七里有鸣沙山，故亦曰沙州也。\u003cbr/\u003e\u003cbr/\u003e     朱圉山在天水北，冀城南。\u003cbr/\u003e\u003cbr/\u003e     即冀县，山有石鼓，《开山图》谓之天鼓山。九州害起则鸣，有常应。又云：石鼓山有石鼓，于星为河鼓，星动则石鼓鸣，石鼓鸣则秦土有殃。鸣浅殃万物，鸣深则殃君王矣。\u003cbr/\u003e\u003cbr/\u003e     岷山在蜀郡湔氐道西。\u003cbr/\u003e\u003cbr/\u003e     《汉书》以为渎山者也。\u003cbr/\u003e\u003cbr/\u003e     熊耳山，在弘农卢氏县东。\u003cbr/\u003e\u003cbr/\u003e     是山也。谷水出其北林也。\u003cbr/\u003e\u003cbr/\u003e     荆山在南郡临沮县东北。\u003cbr/\u003e\u003cbr/\u003e     东条山也。\u003cbr/\u003e\u003cbr/\u003e     卞和得玉璞于是山，楚王不理，怀璧哭于其下，王后使玉人理之，所谓和氏之玉焉。\u003cbr/\u003e\u003cbr/\u003e     内方山在江夏竟陵县东北。\u003cbr/\u003e\u003cbr/\u003e     《禹贡》注章山也。\u003cbr/\u003e\u003cbr/\u003e     大别山在庐江安丰县西南。\u003cbr/\u003e\u003cbr/\u003e     外方山，嵩高是也。\u003cbr/\u003e\u003cbr/\u003e     桐柏山在南阳平氏县东南。\u003cbr/\u003e\u003cbr/\u003e     陪尾山在江夏安陆县东北。\u003cbr/\u003e\u003cbr/\u003e     衡山在长沙湘南县南。\u003cbr/\u003e\u003cbr/\u003e     禹治洪水，血马祭衡山，于是得金简玉字之书。按省玉字。得通水理也。\u003cbr/\u003e\u003cbr/\u003e     九江地在长沙下巂，县西北。\u003cbr/\u003e\u003cbr/\u003e     云梦泽在南郡华容县之东。\u003cbr/\u003e\u003cbr/\u003e     东陵地在庐江金兰县西北。\u003cbr/\u003e\u003cbr/\u003e     敷浅原地在豫章历陵县西。\u003cbr/\u003e\u003cbr/\u003e     彭蠡泽在豫章彭泽县西北。\u003cbr/\u003e\u003cbr/\u003e     《尚书》所谓彭蠡既猪，阳鸟攸居也。\u003cbr/\u003e\u003cbr/\u003e     中江在丹阳芜湖县西南，东至会稽阳羡县，入于海。\u003cbr/\u003e\u003cbr/\u003e     震泽在吴县南五十里。\u003cbr/\u003e\u003cbr/\u003e     北江在毗陵北界，东入于海。\u003cbr/\u003e\u003cbr/\u003e     峄阳山在下邳县之西。\u003cbr/\u003e\u003cbr/\u003e     羽山在东海祝其县南也。\u003cbr/\u003e\u003cbr/\u003e     县即王莽之犹亭也。《尚书》殛鲧于羽山，谓是山也。山西有羽渊，禹父之所化，其神为黄能以入渊矣。故《山海经》曰：洪水滔天，鲧窃帝之息壤以堙水，不待帝命。帝令祝融杀鲧羽郊者也。\u003cbr/\u003e\u003cbr/\u003e     陶丘在济阴定陶县之西南。\u003cbr/\u003e\u003cbr/\u003e     陶丘，丘再成也。\u003cbr/\u003e\u003cbr/\u003e     菏泽在定陶县东。\u003cbr/\u003e\u003cbr/\u003e     雷泽在济阴成阳县西北。\u003cbr/\u003e\u003cbr/\u003e     菏水在山阳湖陆县南。\u003cbr/\u003e\u003cbr/\u003e     蒙山在太山蒙阴县西南。\u003cbr/\u003e\u003cbr/\u003e     大野泽在山阳钜野县东北。\u003cbr/\u003e\u003cbr/\u003e     大邳地在河南成皋县北。\u003cbr/\u003e\u003cbr/\u003e     《尔雅》曰：山一成谓之邳，然则大邳山名，非地之名也。\u003cbr/\u003e\u003cbr/\u003e     明都泽在梁郡睢阳县东北。\u003cbr/\u003e\u003cbr/\u003e     益州沱水在蜀郡汶江县西南。其一在郫县西南，皆还入江。\u003cbr/\u003e\u003cbr/\u003e     荆州沱水在南郡枝江县。\u003cbr/\u003e\u003cbr/\u003e     三澨池在南郡邔县之北，《尚书》曰：导汉水过三澨。《地说》曰：沔水东行过三澨，合流触大别山陂，故马融、郑玄、王萧、孔安国等，咸以为三澨，水名也。许慎言：澨者，埤增水边土，人所止也。按《春秋左传》曰：文公十有六年，楚军次于句澨，以伐诸庸。宣公四年，楚令尹子越师于漳澨。定公四年，左司马戍败吴师于雍澨。昭公二十三年，司马薳越缢於蓬澨。服虔或谓之邑，又谓之地。京相璠杜预亦云：水际及边地名也。今南阳、淯阳二县之间，淯水之滨，有南澨、北澨矣。而诸儒之论，水陆相半，又无山源出处之所，津途关路，惟郑玄及刘澄之言在竟陵县界。《经》云邔县北沱，然沱流多矣，论者疑焉，而不能辨其所在。\u003cbr/\u003e\u003cbr/\u003e     右《禹贡山水泽地所在》凡六十。","cnt":0,"sort":6631799,"author":"(北魏)郦道元","prev":"6631798.html","next":"","book_title":"水经注","updateTimeFmt":"2024-03-28 17:25:43","category":"都市小说"}