{"id":0,"code":"6631716.html","title":"第15章 汾水(2)","latest_chapter_name":"正文 第98章 渐江水 斤江水(3)","xiao_shuo_code":"9242","content":"\u003cbr/\u003e\u003cbr/\u003e    杜预曰：在西河界休县者，是也。汾水又西，迳耿乡城北，故殷都也。帝祖乙自相徙此，为河所毁，故《书？叙》曰：祖乙圮于耿杜预曰：平阳皮氏县东南耿乡，是也，盘庚以耿在河北，迫近山川，乃自耿迁亳。后晋献公灭耿，以封赵夙。后襄子与韩、魏分晋，韩康子居平阳，魏桓子都安邑，号为三晋，此其一也。汉武帝行幸河东，济汾河，作《秋风辞》于斯水之上。汾水又西，迳皮县南。《竹书纪年》，魏襄王十二年，秦公孙爰率师伐我，围皮氏。翟章率师救皮氏围，疾西风，十三年，城皮氏者也，汉河东太守番系穿渠，引汾水以溉皮氏县。故渠尚存，今无水。\u003cbr/\u003e\u003cbr/\u003e     又西至汾阴县北，西注于河。\u003cbr/\u003e\u003cbr/\u003e     水南有长阜，背汾带河，阜长四五里，广二里馀，高十丈。汾水历其阴，西入河，《汉书》谓之汾阴脽，应劭曰：脽，丘类也。汾阴男子公孙祥望气，宝物之精上见，祥言之于武帝，武帝于水获宝鼎焉，迁于甘泉宫，改其年曰元鼎，即此处也。\u003cbr/\u003e\u003cbr/\u003e     浍水\u003cbr/\u003e\u003cbr/\u003e     浍水出河东绛县东，浍交东高山。\u003cbr/\u003e\u003cbr/\u003e     浍水东出详高山。亦曰河南山，又曰浍山。西迳翼城南。按《诗谱》言，晋穆侯迁都于绛，暨孙孝侯，改绛为翼，翼为晋之旧都也。后献公又北广其城方二里，又命之为绛。故司马迁《史记·年表》称献公九年，始城绛都。《左传·庄公二十六年》，晋士蒍城绛以深其宫，是也。其水又西南，合黑水，水导源东北黑水谷，西南流，迳翼城北，右引北川水，出平川，南流注之。乱流西南，入浍水。浍水又西南，与诸水合，谓之浍交。《竹书纪年》曰：庄伯十二年，翼侯焚曲沃之禾而还。作为文公也？又有贺水，东出近川，西南至浍交，入浍。又有高泉水，出东南近川，西北趣浍交，注浍。又南，紫谷水东出白马山白马川。《遁甲开山图》曰：绛山东距白马山谓是山也。西迳荧庭城南，而西出紫谷，与乾河合，即教水之枝川也。《史记·白起传》称，涉河，取韩安邑，东至乾河，是也。\u003cbr/\u003e\u003cbr/\u003e     其水西与田川水合，水出东溪，西北至浍交入浍。又有女家水，出于家谷。《竹书纪年》曰：庄伯以曲沃叛，伐翼。公子万救翼，荀叔轸追之，至于家谷。有范壁水出于壁下，并西北流至翼广城。昔晋军北入翼广以筑之，因即其姓以名之，二水合而西北流，至浍交，入浍。浍水又西南，与绛水合，俗谓之白水，非也。\u003cbr/\u003e\u003cbr/\u003e     水出绛山东谷，寒泉奋涌，扬波北注，县流奔壑，一十许丈。青崖若点黛，素湍如委练，望之极为奇观矣。其水西北流，注于浍。应劭曰：绛水出绛县西南，盖以故绛为言也。《史记》称，智伯率韩魏，引水灌晋阳，不没者三版。智氏曰：吾始不知水可以亡人国，今乃知之。汾水可以浸平阳，绛水可以浸安邑。时韩居平阳，魏都安邑。魏桓子肘韩康子，韩康子履魏桓子肘足接于车上，而智氏以亡。\u003cbr/\u003e\u003cbr/\u003e     鲁定公问：一言可以丧邦，有诸？孔子以为几乎，余睹智氏之谈矣。汾水灌平阳，或亦有之。绛水浸安邑，未识所由也。\u003cbr/\u003e\u003cbr/\u003e     西过其县南。\u003cbr/\u003e\u003cbr/\u003e     《春秋·成公六年》，晋景公谋去故绛，欲居郇瑕。韩献子曰：土薄水浅，不如新田有汾、浍以流其恶。遂居新田，又谓之绛，即绛阳也，盖在绛浍之阳。\u003cbr/\u003e\u003cbr/\u003e     汉高帝六年，封越骑将军华无害为侯国。县南对绛山，面背二水。《古文琐语》曰：晋平公与齐景公乘，至於浍上，见乘白骖八驷以来，有犬貍身而狐尾，随平公之车。公问师旷，对曰：首阳之神有犬，貍身狐尾，其名曰者来，饮酒得福则徼之。盖于是水之上也。\u003cbr/\u003e\u003cbr/\u003e     又西南过虒祁宫南。\u003cbr/\u003e\u003cbr/\u003e     宫在新田绛县故城西四十里，晋平公之所构也。时有石言于魏榆，晋侯以问师旷，旷曰：石不能言，或凭焉。臣闻之，作事不时，怨讟动于民，则有非言之物言也。今宫室崇侈，民力彫尽，石言，不亦宜乎？叔向以为子野之言，君子矣。\u003cbr/\u003e\u003cbr/\u003e     其宫地背汾面浍，西则两川之交会也。《竹书纪年》曰：晋平公五年，浍绝于梁。\u003cbr/\u003e\u003cbr/\u003e     即是水也。\u003cbr/\u003e\u003cbr/\u003e     又西至王泽，注于汾水。\u003cbr/\u003e\u003cbr/\u003e     晋智伯瑶攻赵襄子，襄子奔保晋阳。原过后至，遇三人于此泽，自带以下不见，持竹二节，与原过曰：为我遗无恤。原过受之于是泽，所谓王泽也。\u003cbr/\u003e\u003cbr/\u003e     涑水\u003cbr/\u003e\u003cbr/\u003e     涑水出河东闻喜县东山黍葭谷。\u003cbr/\u003e\u003cbr/\u003e     涑水所出，俗谓之华谷。至周阳与洮水合。水源东出清野山，世人以为清襄山也。其水东迳大岭下，西流出，谓之唅口。又西合涑水。郑使子产问晋平公疾，平公曰：卜云，台台为祟，史官莫知，敢问？子产曰：高辛氏有二子，长曰阏伯，季曰实沈，不能相容。帝迁阏伯於商邱，迁实沈於大夏。台台，实沈之后，能业其官，帝用嘉之，国于汾川。由是观之，台台，汾、洮之神也。贾逵曰：汾、洮，二水名。司马彪曰：洮水出闻喜县，故王莽以县为洮亭也。然则涑水殆亦洮水之兼称乎？\u003cbr/\u003e\u003cbr/\u003e     西过周阳邑南。\u003cbr/\u003e\u003cbr/\u003e     其城南临涑水，北倚山原。《竹书纪年》：晋献公二十五年正月，翟人伐晋，周阳有白兔舞于市。即是邑也。汉景帝以封田胜为侯国。涑水西迳董池陂南，即古董泽，东西四里，南北三里。《春秋·文公六年》，蒐于董即斯泽也。涑水又与景水合。水出景山北谷。《山海经》曰：景山南望盐贩之泽，北望少泽，其草多薯藇，秦椒，其阴多赭，其阳多玉。郭景纯曰：盐贩之泽即解县盐池也。\u003cbr/\u003e\u003cbr/\u003e     按《经》不言有水，今有水焉，西北流注于涑水也。\u003cbr/\u003e\u003cbr/\u003e     又西南过其县南。\u003cbr/\u003e\u003cbr/\u003e     涑水又西经仲邮泉阝北，又西迳桐乡城北。《竹书纪年》曰：翼侯伐曲沃，大捷，武公请成于翼，至桐乃返者也。《汉书》曰：武帝元鼎六年，将幸缑氏，至左邑桐乡，闻南越破，以为闻喜县者也。涑水又西，与沙渠水合，水出东南近川，西北流注于涑水。涑水又西南，迳左邑县故城南，故曲沃也，晋武公自晋阳徙此，秦改为左邑县，《诗》所谓从子于鹄者也。《春秋传》曰：下国有宗庙谓之国，在绛曰下国矣，即新城也。王莽之洮亭也。涑水自城西注，水流急濬，轻津无缓，故诗人以为激扬之水，言不能流移束薪耳。水侧即狐突遇申生处也。\u003cbr/\u003e\u003cbr/\u003e     《春秋传》曰：秋，狐突适下国，遇太子，太子使登仆，曰：夷吾无礼，吾请帝以畀秦。对曰：神不歆非类，君其图之。君曰，诺。请七日见我于新城西偏。及期而往，见于此处。故传曰：鬼神所凭，有时而信矣。涑水又西，迳王官城北。\u003cbr/\u003e\u003cbr/\u003e     城在南原上，《春秋左传》：成公十三年四月，晋侯使吕相绝秦曰：康犹不悛，入我河曲，伐我涑川，俘我王官，故有河曲之战，是矣。今世人犹谓其城曰王城也。\u003cbr/\u003e\u003cbr/\u003e     又西南过安邑县西。\u003cbr/\u003e\u003cbr/\u003e     安邑，禹都也。禹娶涂山氏女，思恋本国，筑台以望之，今城南门台基犹存。","cnt":0,"sort":6631716,"author":"(北魏)郦道元","prev":"6631715.html","next":"6631717.html","book_title":"水经注","updateTimeFmt":"2024-03-28 17:25:43","category":"都市小说"}