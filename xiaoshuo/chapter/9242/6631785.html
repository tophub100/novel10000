{"id":0,"code":"6631785.html","title":"第84章 江水三(1)","latest_chapter_name":"正文 第98章 渐江水 斤江水(3)","xiao_shuo_code":"9242","content":"\u003cbr/\u003e\u003cbr/\u003e    又东至华容县西，夏水出焉。\u003cbr/\u003e\u003cbr/\u003e     江水左迤为中夏水，右则中郎浦出焉。江浦右迤，南派屈西，极水曲之势，世谓之江曲者也。\u003cbr/\u003e\u003cbr/\u003e     又东南当华容县南，涌水出焉。\u003cbr/\u003e\u003cbr/\u003e     江水又东，涌水注之。水自夏水南通于江，谓之涌口。《春秋左氏传》所谓阎敖游涌而逸者也。二水之间，谓之夏洲。江水又迳南平郡孱陵县之乐乡城北，吴陆抗所筑，后王濬攻之，获吴水军督陆景于此渚也。\u003cbr/\u003e\u003cbr/\u003e     又东南，油水从西南来注之。\u003cbr/\u003e\u003cbr/\u003e     又东，右合油口，又东迳公安县北，刘备之奔江陵，使筑而镇之。曹公闻孙权以荆州借备，临书落笔。杜预克定江南，罢华容置之，谓之江安县，南郡治。\u003cbr/\u003e\u003cbr/\u003e     吴以华容之南乡为南郡，晋太康元年改曰南平也。县有油水，水东有景口，口即武陵郡界。景口东有沦口，沦水南与景水合。又南通澧水及诸陂湖，自此渊潭相接，悉是南蛮府屯也。故侧江有大城，相承云仓储城，即邸阁也。江水左会高口，江浦也，右对黄州。江水又东得故市口，水与高水通也。江水又右迳杨岐山北，山枕大江，山东有城，故华容县尉旧治也。大江又东，左合子夏口。江水左迤北出，通于夏水，故子曰夏也。大江又东，左得侯台水口，江浦也。大江右得龙穴水口，江浦右迤也。北对虎洲。又洲北有龙巢，地名也。昔禹南济江，黄龙夹舟，舟人五色无主。禹笑曰：吾受命于天，竭力养民。生，性也。死，命也，何忧龙哉？于是二龙弭鳞掉尾而去焉，故水地取名矣。江水自龙巢而东，得俞口，夏水泛盛则有，冬无之。江之北岸，上有小城，故监利县尉治也。又东得清扬土坞二口，江浦也。大江右迳石首山北，又东迳赭要。赭要，洲名，在大江中，次北湖洲下。江水左得饭筐上口，秋夏水通下口。上下口间。相距三十馀里。赭要下即杨子洲，在大江中。二洲之间，常若蛟害。昔荆佽飞济此，遇两蛟，斩之，自后罕有所患矣。江之右岸则清水口，口上即钱官也。水自牛皮山东北通江，北对清水洲，洲下接生江洲，南即生江口，水南通澧浦，江水左会饭筐下口，江浦所入也。江水又右得上檀浦，江溠也。江水又东迳竹町南，江中有观详溠，溠东有太洲，洲东分为爵洲，洲南对湘江口也。\u003cbr/\u003e\u003cbr/\u003e     又东至长沙下隽县北，澧水、沅水、资水合东流注之。\u003cbr/\u003e\u003cbr/\u003e     凡此诸水，皆注于洞庭之陂，是乃湘江水，非江川也。\u003cbr/\u003e\u003cbr/\u003e     湘水从南来注之。\u003cbr/\u003e\u003cbr/\u003e     江水右会湘水，所谓江水会者也。江水又东，左得二夏浦，俗谓之西江口。\u003cbr/\u003e\u003cbr/\u003e     又东迳忌置山南，山东即隐口浦矣。江之右岸有城陵山，山有故城，东接微落山，亦曰晖落\u0026lt;山几\u0026gt;。江之南畔名黄金濑，濑东有黄金浦，良父口，夏浦也。又东迳彭城口，水东有彭城矶，故水受其名，即玉涧，水出巴丘县东玉山玉溪，北流注于江。江水自彭城\u0026lt;山几\u0026gt;东迳如山北，北对隐\u0026lt;山几\u0026gt;，二\u0026lt;山几\u0026gt;之间，有独石孤立大江中，山东江浦，世谓之白马口。江水又左迳白螺山南，右历鸭兰\u0026lt;山几\u0026gt;北，江中山也。\u003cbr/\u003e\u003cbr/\u003e     东得鸭兰、治浦二口，夏浦也。江水左迳上乌林南，村居地名也。又东迳乌黎口，江浦也，即中乌林矣。又东迳下乌林南，吴黄盖败魏武于乌林，即是处也。江水又东，左得子练口，北通练浦，又东合练口，江浦也。南直练洲，练名所以生也。\u003cbr/\u003e\u003cbr/\u003e     江之右岸得蒲\u0026lt;山几\u0026gt;口，即陆口也。水出下隽县西三山溪，其水东迳陆城北，又东迳下隽县南，故长沙旧县，王莽之闰隽也。宋元嘉十六年，割隶巴陵郡。陆水又屈而西北流，迳其县北，北对金城，吴将陆涣所屯也。陆水又入蒲圻县北，迳吕蒙城西。昔孙权征长沙、零、桂所镇也。陆水又迳蒲\u0026lt;山几\u0026gt;山，北入大江，谓之刀环口。又东迳蒲\u0026lt;山几\u0026gt;山北，北对蒲圻洲，亦曰擎洲，又曰南洲，洲头即蒲圻，县治也，晋太康元年置。洲上有白面洲，洲南又有澋口，水出豫章艾县，东入蒲圻县，至沙阳西南鱼岳山入江。山在大江中，杨子洲南，孤峙中洲。江水左得中阳水口，又东得白沙口，一名沙屯，即麻屯口也。本名蔑默口，江浦矣。南直蒲圻洲，水北入百馀里，吴所屯也。又迳鱼岳山北，下得金梁洲。洲东北对渊洲，一名渊步洲。江濆从洲头以上，悉壁立无岸，历蒲圻至白沙，方有浦，上甚难。\u003cbr/\u003e\u003cbr/\u003e     江中有沙阳洲，沙阳县治也，县本江夏之沙羡矣。晋太康中改曰沙阳县。宋元嘉十六年，割隶巴陵郡。江之左岸有雍口，亦谓之港口。东北流为长洋港。又东北迳石子冈，冈上有故城，即州陵县之故城也。庄辛所言左州侯国矣。又东迳州陵新治南，王莽之江夏也。港水东南流注于江，谓之洋口。南对龙穴洲，沙阳洲之下尾也。洲里有驾部口，宋景平二年，迎文帝于江陵，法驾顿此，因以为名。文帝车驾发江陵，至此黑龙跃出，负帝所乘舟，左右失色。上谓长史王云昙曰：乃夏禹所以受天命矣，我何德以堪之？故有龙穴之名焉。江水又东，右得聂口，江浦也。左对聂洲。江水左迳百人山南。右迳赤壁山北，昔周瑜与黄盖诈魏武大军所起也。江水东迳大军山南。山东有山屯，夏浦江水左迤也。江中有石浮出，谓之节度石。右则涂水注之。水出江州武昌郡武昌县泰山。西北流迳汝南侨郡故城南，咸和中，寇难南逼，户口南渡，因置斯郡，治于涂口。涂水历县西，又西北流注于江。江水又东迳小军山南，临侧江津，东有小军浦。江水又东迳鸡翅山北，山东即土城浦也。\u003cbr/\u003e\u003cbr/\u003e     又东北至江夏沙羡县西北，沔水从北来注之。\u003cbr/\u003e\u003cbr/\u003e     沌水上承沌阳县之太白湖，东南流为沌水，迳沌阳县南，注于江。谓之沌口。\u003cbr/\u003e\u003cbr/\u003e     有沌阳都尉治。晋永嘉六年，王敦以陶侃为荆州，镇此，明年徙林鄣。江水又东迳叹父山，南对叹州，亦曰叹步矣。江之右岸当鹦鹉洲，南有江水右迤，谓之驿渚。三月之末，水下通樊口水。江水又东迳鲁山南，古翼际山也。《地说》曰：汉与江合于衡北翼际山旁者也。山上有吴江夏大守陆涣所治城，盖取二水之名。\u003cbr/\u003e\u003cbr/\u003e     《地理志》曰：夏水过郡入江也。旧治安陆，汉高帝六年置，吴乃徙此。城中有《晋征南将军荆州刺史胡奋碑》。又有平南将军王世将刻石记征杜曾事。有刘琦墓及庙也。山左即沔水口矣。沔左有却月城，亦曰偃月垒，戴监军筑，故曲陵县也。后乃沙羡县冶也。昔魏将黄祖所守，吴遣董袭、凌统攻而擒之。祢衡亦遇害于此。衡恃才倜傥，肆狂狷于无妄之世，保身不足，遇非其死，可谓咎悔之深矣。","cnt":0,"sort":6631785,"author":"(北魏)郦道元","prev":"6631784.html","next":"6631786.html","book_title":"水经注","updateTimeFmt":"2024-03-28 17:25:43","category":"都市小说"}