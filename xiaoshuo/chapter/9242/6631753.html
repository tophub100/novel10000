{"id":0,"code":"6631753.html","title":"第52章 汝水(2)","latest_chapter_name":"正文 第98章 渐江水 斤江水(3)","xiao_shuo_code":"9242","content":"\u003cbr/\u003e\u003cbr/\u003e    汝水又东南，迳定陵县故城北。汉成帝元延三年，封侍中、卫尉淳于长为侯国，王莽更之曰定城矣。《东观汉记》曰：光武击王莽二公，还到汝水上，于涯，以手饮水，澡颊尘垢，谓傅俊曰：今日疲倦，诸君宁备也？即是水也。水右则滍水左入焉，左则百尺沟出矣。沟水夹岸层崇，亦谓之为百尺堤也。自定陵城北，通颍水于襄城县，颍盛则南播，汝泆则北注。沟之东有澄潭，号曰龙渊，在汝北四里许，南北百步，东西二百步，水至清深，常不耗竭，佳饶鱼笋，湖溢，则东注漷水矣。汝水又东南，昆水注之，水出鲁阳县唐山，东南流，迳昆阳县故城西。更始元年，王莽征天下能为兵法者，选练武卫，招募猛士。旌旗辎重，千里不绝。又驱诸犷兽，虎豹犀象之属，以助威武。自秦、汉出师之盛，未尝有也。世祖以数千兵徼之阳关，诸将见寻、邑兵盛，反走入昆阳。世祖乃使成国上公王凤、廷尉大将军王常留守，夜与十三骑出城南门，收兵于郾。寻、邑围城数十重，云车十馀丈，瞰临城中，积弩乱发，矢下如雨。城中人负户而汲。王凤请降，不许。世祖帅营部俱进，频破之。乘胜，以敢死三千人，径冲寻、邑兵，败其中坚于是水之上，遂杀王寻。城中亦鼓噪而出，中外合势，震呼动天地。会大雷风，屋瓦皆飞，莽兵大溃。昆水又屈迳其城南，世祖建武中，封侍中傅俊为侯国。故《后汉？郡国志》有昆阳县，盖藉水以氏县也。昆水又东，迳定陵城南，又东，注汝水。汝水又东南，迳奇頟城西北，今南颍川郡治也。汶水出焉，世亦谓之大氵隐水。《尔雅》曰：河其雍，汝有汶。然则汶者，汝别也。故其下夹水之邑，犹流汝阳之名，是或汶、氵隐之声相近矣，亦或下合氵隐、颍，兼统厥称耳。\u003cbr/\u003e\u003cbr/\u003e     又东南，过郾县北。\u003cbr/\u003e\u003cbr/\u003e     汝水迳奇頟城西，东南流，其城衿带两水，侧背双流。\u003cbr/\u003e\u003cbr/\u003e     汝水又东南流，迳郾县故城北，故魏下邑也。《史记》，楚昭阳伐魏，取郾，是也。汝水又东，得醴水口，水出南阳雉县，亦云，导源雉衡山，即《山海经》云衡山也。郭景纯以为南岳，非也。马融《广城颂》曰：面据衡阴，指谓是山，在雉县界，故世谓之雉衡山。依《山海经》，不言有水。然醴水东流，历唐山下，即高凤所隐之山也。醴水又东南，与皋水合，水发皋山。郭景纯言，或作章山，东流注于醴水。醴水又东南，迳唐城北。南入城，而西流出城。城盖因山以即称矣。醴水又屈而东南流，迳叶县故城北，《春秋·成公十五年》，许迁于叶者也。\u003cbr/\u003e\u003cbr/\u003e     楚盛，周衰，控霸南土，欲争强中国，多筑列城于北方，以逼华夏，故号此城为万城，或作方字。唐勒《奏土论》曰：我是楚也，世霸南土，自越以至页垂，弘境万里，故号曰万城也。余按《春秋》，屈完之在召陵，对齐侯曰：楚国方城以为城，杜预曰：方城，山名也，在叶南，未详孰是。楚惠王以封诸梁子高，号曰叶公，城即子高之故邑也。叶公好龙，神龙下之。河东王乔者，为叶令，每月望，常自县诣台朝，帝怪其来数而不见车骑，密令太史伺望之，言其临至，辄有双凫从东南飞来。于是候凫至，举罗张之，但得一支舄。乃诏尚方诊视，则四年中所赐尚书官属履也。每当朝时，叶门下鼓不击自鸣，闻于京师。后天下玉棺于堂前，吏民推排，终不摇动。乔曰：天帝独欲召我邪？乃沐浴服饰寝其中。盖便立覆。\u003cbr/\u003e\u003cbr/\u003e     宿昔，葬于城东，土自成坟。其夕，县中牛皆流汗喘乏，而人无知者。百姓为立庙，号叶君祠。牧守每班录，皆先谒拜之。吏民祈祷，无不如应，若有违犯，亦立能为祟。帝乃迎取其鼓，置都亭下，略无复声焉。或云：即古仙人王乔也。是以于氏书之于神化。醴水又迳其城东，与烧车水合，水西出苦菜山，东流侧叶城南，而下注醴水。醴水又东，迳叶公庙北。庙前有《叶公子高诸梁碑》。旧秦、汉之世，庙道有双阙、几筵。黄巾之乱，残毁颓阙。魏太和、景初中，令长修饰旧宇。后长汝南陈晞以正始元年立碑，碑字破落，遗文殆存，事见其碑。醴水又东，与叶西陂水会。县南有方城山，屈完所谓楚国方城以为城者也。山有涌泉，北流，畜之以为陂，陂塘方二里。陂水散流，又东，迳叶城南，而东北，注醴水。\u003cbr/\u003e\u003cbr/\u003e     醴水又东，注页陂。陂，东西十里，南北七里。二陂，并诸梁之所堨也。陂水又东，迳潕阳县故城北。又东迳定陵城南，东与芹沟水合。其水导源叶县，东迳潕阳城北，又东，迳定陵县南，又东南流注醴。其水迳流昆、醴之间，缠络四县之中，疑即吕忱所谓涀水也。今于定陵更无别水，惟是水可当之。醴水东迳郾县故城南，左入汝。《山海经》曰：醴水东流注于涀水也。汝水又东南流，迳邓城西，《春秋左传·桓公二年》，蔡侯、郑伯会于邓者也。\u003cbr/\u003e\u003cbr/\u003e     汝水又东南流，潕水注之。\u003cbr/\u003e\u003cbr/\u003e     又东南，过汝南上蔡县西。\u003cbr/\u003e\u003cbr/\u003e     汝南郡，楚之别也。汉高祖四年置，王莽改郡曰汝汶。县故蔡国，周武王克殷，封其弟叔度于蔡。《世本》曰：上蔡也，九江有下蔡，故称上。《竹书纪年》曰：魏章率师及郑师伐楚，取上蔡者也。永初元年，安帝封邓骘为侯国。汝水又东，迳悬瓠城北。王智深云：汝南太守周矜起义於悬瓠者，是矣。今豫州刺史汝南郡治。城之西北，汝水枝别左出，西北流，又屈西东转，又西南会汝，形若垂瓠。耆彦云：城北名马湾，中有地数顷，上有栗园，栗小，殊不并固安之实也。\u003cbr/\u003e\u003cbr/\u003e     然岁贡三百石，以充天府。水渚，即栗州也。树木高茂，望若屯云积气矣。林中有栗堂、射埻，甚间敞，牧宰及英彦，多所游薄。其城上西北隅，高祖以太和中幸悬瓠，平南王肃起高台于小城，建层楼于隅阿，下际水湄，降眺栗渚，左右列榭，四周参差竞跱，奇为佳观也。\u003cbr/\u003e\u003cbr/\u003e     又东南，过平舆县南。\u003cbr/\u003e\u003cbr/\u003e     溱水出浮石领北青衣山，亦谓之青衣水也。东南迳朗陵县故城西，应劭曰：西南有朗陵山，县以氏焉。世祖建武中，封城门校尉臧宫为侯国也。溱水又南屈迳其县南，又东北，迳北宜春县故城北，王莽更名之为宣孱也。豫章有宜春，故加北矣。元初三年，安帝封后父侍中阎畅为侯国。溱水又东北，迳马香城北，又东北，入汝。\u003cbr/\u003e\u003cbr/\u003e     汝水又东南，迳平舆县南，安成县故城北，王莽更名至成也。汉武帝元光六年，封长沙定王子刘苍为侯国矣。\u003cbr/\u003e\u003cbr/\u003e     汝水又东南，汶水注之，水首受慎水于慎阳县故城南陂。陂水两分，一水自陂北，绕慎阳城四周城堑。颍川荀淑遇县人黄叔度于逆旅，与语移日，曰：子，吾师表也。范晔论曰：黄宪言论风旨，无所得闻。然士君子见之者，靡不服深远，去疵吝，将以道周性全，无得而称乎？堑水又自渎东北流，注北陂，一水自陂东北流，积为同陂。陂水又东北，又结而为陂，世谓之窖陂。陂水上承慎阳县北陂，东北流，积而为土陂。陂水又东为窖陂。陂水又东南流，注壁陂。陂水又东北为太陂。陂水又东，入汝。\u003cbr/\u003e\u003cbr/\u003e     汝水又东南，迳平陵亭北，又东南，迳阳遂乡北。\u003cbr/\u003e\u003cbr/\u003e     汝水又东，迳栎亭北。《春秋》之棘栎也。杜预曰：汝阴新蔡县东北有栎亭。\u003cbr/\u003e\u003cbr/\u003e     今城在新蔡故城西北，城北半沦水。\u003cbr/\u003e\u003cbr/\u003e     汝水又东南，迳新蔡县故城南。昔管、蔡间王室，放蔡叔而迁之。其子胡，能率德易行。周公举之为鲁卿士，以见于王。王命之以蔡，申吕地也，以奉叔度祀，是为蔡仲矣。宋忠曰：故名其地为新蔡。王莽所为新迁者也。世祖建武二十八年，封吴国为侯国。《汝南先贤传》曰：新蔡郑敬，字次都，为郡功曹。都尉高懿厅事前，有槐树，白露类甘露者。懿问掾属，皆言是甘露。敬独曰：明府政未能致甘露，但树汁耳。懿不悦，托疾而去。\u003cbr/\u003e\u003cbr/\u003e     汝水又东南，左会澺水。水上承汝水别流于奇頟城东，东南流为练沟，迳邵陵县西，东南流注，至上蔡西冈北，为黄陵陂。陂水东流，于上蔡冈东为蔡塘。\u003cbr/\u003e\u003cbr/\u003e     又东迳平与县故城南，为澺水县，旧沈国也，有沈亭。《春秋·定公四年》，蔡灭沈，以沈子嘉归。后，楚以为县。《史记》曰：秦将李信攻平与，败之者也。\u003cbr/\u003e\u003cbr/\u003e     建武三十年，世祖封铫统为侯国。本汝南郡治。昔费长房为市吏，见王壶公，悬壶郡市，长房从之，因而自远，同入此壶，隐沦仙路，骨谢怀灵，无会而返。虽能役使鬼神，而终同物化。城南里馀有神庙，世谓之张明府祠，水旱之不节，则祷之。庙前有《圭碑》，文字紊碎，不可复寻。《碑》侧有小石函。按《桂阳先贤画赞》，临武张熹，字季智，为平与令。时天大旱，熹躬祷雩，未获嘉应，乃积柴自焚。主簿侯崇，小史张化，从熹焚焉。火既燎，天灵感应，即澍雨。此熹自焚处也。澺水又东南，左迤为葛陂。陂方数十里。水物含灵，多所苞育，昔费长房投杖于陂而龙变所在也，又劾东海君于是陂矢。陂水东出为鮦水，俗谓之三丈陂，亦曰三严水。水迳鮦阳县故城南，应劭曰：县在鮦水之阳。汉明帝永平中，封卫尉阴兴子庆为侯国也。县有葛陵城，建武十五年，更封安成侯铫丹为侯国。城之东北，有楚武王冢，民谓之楚王琴，城北祝社里下，土中得公鼎，曰楚武王，是知武王\u0026amp;lt；土遂\u0026amp;gt；也。鮦陂东注为富水，水积之处，谓之陂塘，津渠交络，枝布川隰矣。澺水自葛陂东南，迳新蔡县故城东，而东南流注于汝水。又东南迳下桑里，左迤为横塘陂，又东为北青陂者也。汝水又东南，迳壶邱城北，故陈地。\u003cbr/\u003e\u003cbr/\u003e     《春秋左传·文公九年》，楚侵陈，克壶邱，以其服于晋，是也。汝水又东，与青陂合，水上承慎水于慎阳县之上慎陂，左沟北注马城陂，陂西有黄邱亭。陂水又东，迳新息亭北，又东为绸陂。陂水又东，迳新息县，结为墙陂。陂水又东，迳遂乡东南，而为壁陂。又东为青陂，陂东对大吕亭。《春秋外传》曰：当成周时，南有荆蛮、申、吕，姜姓矣，蔡平侯始封也。西南有小吕亭，故此称大也。\u003cbr/\u003e\u003cbr/\u003e     侧陂南有青陂庙，庙前有陂，汉灵帝建宁三年，新蔡长河南缑氏李言上请修复青陂。司徒臣训、尚书臣袭。奏可洛阳宫，于青陂东塘南树碑。碑称青陂在县坤地。\u003cbr/\u003e\u003cbr/\u003e     源起桐伯淮川，别流入于潺湲。迳新息墙陂，衍入褒信界，灌溉五百馀顷。陂水又东，分为二水，一水南入淮，一水南东迳白亭北，又东，迳吴城南。《史记》，楚惠王二年，子西召太子建之子胜于吴，胜入居之，故曰吴城也。又东北屈迳壶邱东，而北流注于汝水，世谓之薄溪水。汝水又东，迳褒信县故城北，而东注矣。\u003cbr/\u003e\u003cbr/\u003e     又东至原鹿县。\u003cbr/\u003e\u003cbr/\u003e     汝水又东南迳县故城西。杜预《释地》曰：汝阴有原鹿县也。\u003cbr/\u003e\u003cbr/\u003e     南入于淮。\u003cbr/\u003e\u003cbr/\u003e     所谓汝口，侧水有汝口戍，淮、汝之交会也。","cnt":0,"sort":6631753,"author":"(北魏)郦道元","prev":"6631752.html","next":"6631754.html","book_title":"水经注","updateTimeFmt":"2024-03-28 17:25:43","category":"都市小说"}