{"id":0,"code":"6631724.html","title":"第23章 清水(2)","latest_chapter_name":"正文 第98章 渐江水 斤江水(3)","xiao_shuo_code":"9242","content":"\u003cbr/\u003e\u003cbr/\u003e    始皇拔魏东地，置东郡。卫元君自濮阳徙野王，即此县也。汉高帝元年为殷国，二年为河内郡，王莽之后队。县曰平野矣。魏怀州刺史治，皇都迁洛，省州，复郡。水北有华岳庙。庙侧有攒柏数百根，对郭临川，负冈荫渚，青青弥望，奇可玩也。怀州刺史\u0026lt;击页\u0026gt;邱李洪之之所经构也。庙有碑焉，是河内郡功曹山阳荀灵龟以和平四年造，天安元年立。沁水又东，朱沟枝津入焉。\u003cbr/\u003e\u003cbr/\u003e     又东与丹水合，水出上党高都县故城东北阜下，俗谓之源源水。《山海经》曰：沁水之东有林焉，名曰丹林，丹水出焉，即斯水矣。丹水自源东北流，又屈而东注，左会绝水。《地理志》曰：高都县有莞谷，丹水所出，东南入绝水是也。\u003cbr/\u003e\u003cbr/\u003e     绝水出泫氏县西北杨谷，故《地理志》曰：杨谷，绝水所出。东南流，左会长平水。水出长平县西北小山，东南流，迳其县故城，泫氏之长平亭也。《史记》曰：秦使左庶长王龁攻韩，取上党。上党民走赵。赵军长平，使廉颇为将，后遣马服君之子赵括代之。秦密使武安郡白起攻之。括四十万众降起，起坑之于此。《上党记》曰：长平城在郡之南，秦垒在城西，二军共食流水涧，相去五里。秦坑赵众，收头颅，筑台于垒中，因山为台，崔嵬桀起，今仍号之曰白起台。城之左右，沿山亘隰，南北五十许里，东西二十馀里，悉秦、赵故垒，遗壁犹存焉。汉武帝元朔二年，以封将军卫青为侯国。其水东南流注绝水。绝水又东南流，迳泫氏县故城北。《竹书纪年》曰：晋烈公元年，赵献子城泫氏。绝水东南与泫水会，水导源县西北泫谷。东流迳一故城南，俗谓之都乡城。又东南，迳泫氏县故城南，世祖建武六年，封万普为侯国。而东会绝水，乱流东南入高都县，右入丹水。\u003cbr/\u003e\u003cbr/\u003e     《上党记》曰：长平城在郡南山中。\u003cbr/\u003e\u003cbr/\u003e     丹水出长平北山，南流。秦坑赵众，流血丹川，由是俗名为丹水，斯为不经矣。丹水又东南流，注于丹谷，即刘越石《扶风歌》所谓丹水者也。《晋书地道记》曰：县有太行关，丹溪为关之东谷，途自此去，不复由关矣。丹水又迳二石人北，而各在一山，角倚相望，南为河内，北曰上党，二郡以之分境。丹水又东南，历西岩下，岩下有大泉涌发，洪源巨轮，渊深不测，蘋藻冬芹，竟川含绿，虽严辰肃月，无变暄萋。丹水又南，白水注之。水出高都县故城西，所谓长平白水也。东南流历天井关。《地理志》曰：高都县有天井关。蔡邕曰：太行山上有天井，关在井北，遂因名焉。故刘歆《遂初赋》曰：驰太行之崄峻，入天井之高关。太元十五年，晋征虏将军朱序，破慕容永于太行，遣军至白水，去长子一百六十里。白水又东，天井溪水会焉。水出天井关，北流注白水，世谓之北流泉。\u003cbr/\u003e\u003cbr/\u003e     白水又东南流，入丹水，谓之白水交丹水。又东南出山迳鄈城西，城在山际，俗谓之期城，非也。京相璠曰：河内山阳西北六十里有鄈城。《竹书纪年》曰：梁惠成王元年，赵成侯偃、韩懿侯若伐我葵，即此城也。丹水又南，屈而西转，光沟水出焉。丹水又西，迳苑乡城北，南屈东转，迳其城南，东南流注于沁，谓之丹口。《竹书纪年》曰：晋出公五年，丹水三日绝，不流。幽公九年，丹水出，相反击。即此水也。\u003cbr/\u003e\u003cbr/\u003e     沁水又东，光沟水注之。水首受丹水，东南流，界沟水出焉。又南入沁水，又东南流，迳成乡城北，又东迳中都亭南，左合界沟水，水上承光沟，东南流，长明沟水出焉。又南迳中都亭西，而南流注于沁水也。\u003cbr/\u003e\u003cbr/\u003e     又东过周县北。\u003cbr/\u003e\u003cbr/\u003e     县故州也。《春秋左传》隐公十有一年，周以赐郑公孙段，六国时，韩宣子徙居之。有白马沟水注之，水首受白马湖，湖一名朱管陂。陂上承长明沟。湖水东南流，迳金亭西，分为二水，一水东出为蔡沟，一水南流注于沁水也。\u003cbr/\u003e\u003cbr/\u003e     又东过怀县之北。\u003cbr/\u003e\u003cbr/\u003e     《韩诗外传》曰：武王伐纣，到邢邱，更名邢邱曰怀。春秋时，赤翟伐晋，围怀，是也。王莽以为河内，故河内郡治也。旧三河之地矣。韦昭曰：河南、河东、河内为三河也。县北有沁阳城，沁水迳其南而东注也。\u003cbr/\u003e\u003cbr/\u003e     又东过武德县南，又东南至荥阳县北，东入于河。\u003cbr/\u003e\u003cbr/\u003e     沁水于县南水积为陂，通结数湖，有朱沟水注之。其水上承沁水于沁水县西北，自方口东南流，奉沟水右出焉。又东南流，右泄为沙沟水也。其水又东南，于野王城西，枝渠左出焉，以周城溉，东迳野王城南，又屈迳其城东，而北注沁水。朱沟自枝渠东南，迳州城南，又东迳怀城南，又东迳殷城北。郭缘生《述征记》曰：河之北岸，河内怀县有殷城。或谓楚、汉之际，殷王卬治之，非也。余按《竹书纪年》云：秦师伐郑，次于怀，城殷，即是城也。然则殷之为名久矣，知非从卬始。昔刘琨以郭默为殷州刺史，督缘河诸军事，治此。朱沟水又东南注于湖。湖水又右纳沙沟水。水分朱沟南派，东南迳安昌城西。汉成帝河平四年，封丞相张禹为侯国。今城之东南有古冢，时人谓之张禹墓。余按《汉书》禹，河内轵人，徙家莲芍。鸿嘉元年，禹以老乞骸，自治冢茔，起祠堂于平陵之肥牛亭，近延陵，奏请之，诏为徙亭。哀帝建平二年薨，遂葬於彼。此则非也。沙沟水又东，迳隰城北，《春秋·僖公二十五年》，取太叔于温，杀之于隰城，是也。京相璠曰：在怀县西南。又迳殷城西，东南流入于陂。\u003cbr/\u003e\u003cbr/\u003e     陂水又直荥阳县北，东南流入于河。先儒亦咸谓是沟为济渠。故班固及阚骃并言济水至武德入河，盖济水枝渎条分，所在布称，亦兼丹水之目矣。\u003cbr/\u003e\u003cbr/\u003e     淇水\u003cbr/\u003e\u003cbr/\u003e     淇水出河内隆虑县西大号山。\u003cbr/\u003e\u003cbr/\u003e     《山海经》曰：淇水出沮洳山。水出山侧，颓波漰注，冲激横山，山上合下开，可减六七十步，巨石磥砢，交积隍涧，倾澜渀荡，势同雷转，激水散氛，暧若雾合。又东北，沾水注之。水出壶关县东沾台下。石壁崇高，昂藏隐天，泉流发于西北隅，与金谷水合，金谷即沾台之西溪也。东北会沾水，又东流注淇水。淇水又迳南罗川，又历三罗城北，东北与女台水合。水发西北三女台下，东北流注于淇。\u003cbr/\u003e\u003cbr/\u003e     淇水又东北历淇阳川，迳石城西北。城在原上，带涧枕淇。\u003cbr/\u003e\u003cbr/\u003e     淇水又东北，西流水注之。水出东大岭下，西流，迳石楼南，在北陵石上，练垂桀立，亭亭极峻。其水西流，迳注于淇。\u003cbr/\u003e\u003cbr/\u003e     又东迳冯都垒南，世谓之淇阳城，在西北三十里。\u003cbr/\u003e\u003cbr/\u003e     淇水又东出山，分为二水，水会立石堰，遏水以沃白沟，左为菀水，右则淇水。自元甫城东南，迳朝歌县北。《竹书纪年》，晋定公二十八年，淇绝于旧卫，即此也。淇水又东，右合泉源水。水有二源，一水出朝歌城西北，东南流。老人晨将渡水，而沉吟难济。纣问其故，左右曰：老者髓不实，故畏寒也。纣乃于此斮胫而视髓也。其水南流东屈，迳朝歌城南。《晋书地道记》曰：本沫邑地。\u003cbr/\u003e\u003cbr/\u003e     《诗》云：爰采唐矣，沫之乡矣。殷王武丁，始迁居之，为殷都也。《禹贡》，纣都在冀州大陆之野，即此矣。有糟邱酒池之事焉。有新声靡乐，号邑朝歌。晋灼曰：《史记·乐书》，纣为《朝歌》之音，朝歌者，歌不时也。故墨子闻之，恶而回车，不迳其邑。《论语撰考谶》曰：邑名朝歌，颜渊不舍，七十弟子揜目，宰予独顾，由蹙堕车。宋均曰：子路患宰予顾视凶地，故以足蹙之，使堕车也。今城内有殷鹿台，纣昔自投于火处也。《竹书纪年》曰：武王亲禽帝受辛于南单之台，遂分天之明。南单之台，盖鹿台之异名也。武王以殷之遗民，封纣子武庚于兹邑，分其地为三，曰邶、鄘、卫，使管叔、蔡叔、霍叔辅之，为三监。\u003cbr/\u003e\u003cbr/\u003e     三监叛，周讨平，以封康叔为卫。箕子佯狂自悲，故《琴操》有《箕子操》，迳其墟，父母之邦也，不胜悲，作麦秀歌。地居河、淇之间，后乃属晋，战国时皆属于赵。男女淫纵，有纣之馀风。土崄多寇，汉以虞诩为长，朋友以难治致吊。\u003cbr/\u003e\u003cbr/\u003e     诩曰：不遇盘根错节，何以别利器乎？又东与左水合，谓之马沟水。水出朝歌城北，东流，南屈至其城东，又东流与美沟水合。水出朝歌西北大岭下，东流迳骆驼谷，于中逶迤九十曲，故俗有美沟之目矣。历十二崿，崿流相承，泉响不断，返水捍注，捲复深隍，隍间积石千通，水穴万变，观者若思不周赏，情乏图状矣。其水东迳朝歌城北，又东南流，注马沟水，又东南注淇水，为肥泉也。故《卫诗》曰：我思肥泉，兹之永叹。《毛注》云：同出异归为肥泉。《尔雅》曰：归异出同曰肥。《释名》曰：本同出时，所浸润少，所归各枝散而多，似肥者也。\u003cbr/\u003e\u003cbr/\u003e     犍为舍人曰：水异出，流行合同曰肥。今是水异出同归矣。《博物志》谓之澳水。\u003cbr/\u003e\u003cbr/\u003e     《诗》云：瞻彼淇澳，菉竹猗猗。毛云：菉，王刍也；竹，编竹也。汉武帝塞决河，斩淇园之竹木以为用。寇恂为河内，伐竹淇川，治矢百馀万，以输军资。今通望淇川，无复此物。惟王刍编草，不异毛兴。又言：澳，隈也。郑亦不以为津源，而张司空专以为水流入于淇，非所究也。然斯水即《诗》所谓泉源之水也。\u003cbr/\u003e\u003cbr/\u003e     故《卫诗》云，泉源在左，淇水左右。卫女思归，指以为喻，淇水左右，盖举水所入为左右也。淇水又南，历枋堰，旧淇水东南流，迳黎阳县界南入河。《地理志》曰：淇水出共，东至黎阳入河。《沟洫志》曰：遮害亭西一十八里至淇水口是也。汉建安九年，魏武王于水口，下大枋木以成堰，遏淇水东入白沟，以通漕运，故时人号其处为枋头。是以卢谌《征艰赋》曰：后背洪枋巨堰，深渠高堤者也。自后遂废，魏熙平中复通之。故渠历枋城北，东出，今渎破故堨。其堰悉铁柱，木石参用。其故渎南迳枋城西。又南分为二水：一水南注清水，水流上下，更相通注，河清水盛，北入故渠，自此始矣。一水东流，迳枋城南，东与菀口合。\u003cbr/\u003e\u003cbr/\u003e     菀水上承淇水于元甫城西北，自石堰东注菀城西，屈迳其城南，又东南流历土军东北，得旧石浢，故五水分流，世号五穴口，今惟通并为二水。一水西注淇水，谓之天井沟。一水迳土军东，分为蓼沟，东入白祀陂。又南分，东入同山陂，溉田七十馀顷。二陂所结，即台阴野矣菀水东南入淇水。\u003cbr/\u003e\u003cbr/\u003e     淇水右合宿胥故渎，渎受河于顿邱县遮害亭东，黎山西北。会淇水处，立石堰遏水，令更东北注。魏武开白沟，因宿胥故渎而加其功也。故苏氏曰：决宿胥之口，魏无虚、顿丘。即指是渎也。\u003cbr/\u003e\u003cbr/\u003e     淇水又东北流，谓之白沟，迳雍榆城南。《春秋·襄公二十三年》，叔孙豹救晋，次于雍榆者也。淇水又北迳其城东，东北迳同山东，又东北迳帝喾冢西，世谓之顿邱台，非也。《皇览》曰：帝喾冢在东郡濮阳、顿丘城南台阴野中者也。\u003cbr/\u003e\u003cbr/\u003e     又北迳白祀山东，历广阳里，迳颛顼冢西，俗谓之殷王陵，非也。《帝王世纪》曰：颛顼葬东郡顿丘城南，广阳里大冢者是也。\u003cbr/\u003e\u003cbr/\u003e     淇水又东屈而西转，迳顿丘北。故阚骃云：顿丘在淇水南。《尔雅》曰：山一成谓之顿丘。《释名》谓一顿而成丘，无高下小大之杀也。《诗》所谓送子涉淇，至于顿丘者也。魏徙九原、西河、土军诸胡，置土军于丘侧，故其名亦曰土军也。又屈迳顿丘县故城西，《古文尚书》以为观地矣，盖太康弟五君之号曰五观者也。《竹书纪年》晋定公三十一年，城顿丘。《皇览》曰：顿丘者，城门名顿丘道。世谓之殷，皆非也，盖因丘而为名，故曰顿丘矣。淇水东北，迳枉人山东，牵城西。《春秋·定公十四年》，公会齐侯于牵者也。杜预曰：黎阳东北有牵城，即此城矣。淇水又东北，迳石柱冈，东北注矣。\u003cbr/\u003e\u003cbr/\u003e     东过内黄县南为白沟。\u003cbr/\u003e\u003cbr/\u003e     淇水又东北，迳并阳城西，世谓之辟阳城，非也。即《郡国志》所谓内黄县有并阳聚者也。白沟又北，左合荡水，又东北流，迳内黄县故城南。县右对黄泽，《郡国志》曰：县有黄泽者也。《地理风俗记》曰：陈留有外黄，故加内。《史记》曰：赵廉颇伐魏，取黄。即此县。\u003cbr/\u003e\u003cbr/\u003e     屈从县东北与洹水合。\u003cbr/\u003e\u003cbr/\u003e     白沟自县北迳戏阳城东，世谓之羛阳聚。《春秋左传·昭公九年》，晋荀盈如齐逆女，还，卒戏阳，是也。白沟又北，迳高城亭东，洹水从西南来注之。\u003cbr/\u003e\u003cbr/\u003e     又北迳问亭东，即魏县界也。魏县故城，应劭曰：魏武侯之别都也。城内有武侯台，王莽之魏城亭也。左与新河合，洹水枝流也。白沟又东北，迳铜马城西，盖光武征铜马所筑也，故城得其名矣。\u003cbr/\u003e\u003cbr/\u003e     白沟又东北，迳罗勒城东，又东北，漳水注之，谓之利漕口。自下清漳、白沟、淇河，咸得通称也。","cnt":0,"sort":6631724,"author":"(北魏)郦道元","prev":"6631723.html","next":"6631725.html","book_title":"水经注","updateTimeFmt":"2024-03-28 17:25:43","category":"都市小说"}