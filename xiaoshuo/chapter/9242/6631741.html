{"id":0,"code":"6631741.html","title":"第40章 谷水(1)","latest_chapter_name":"正文 第98章 渐江水 斤江水(3)","xiao_shuo_code":"9242","content":"\u003cbr/\u003e\u003cbr/\u003e    谷水出宏农黾池县南墦冢林、谷阳谷。\u003cbr/\u003e\u003cbr/\u003e     《山海经》曰：傅山之西，有林焉，曰墦冢，谷水出焉，东流注于洛，其中多珚玉。今谷水出千崤东马头山谷阳谷，东北流，历黾池川，本中乡地也。\u003cbr/\u003e\u003cbr/\u003e     汉景帝中二年，初城，徙万户为县。因崤黾之池以目县焉。亦或谓之彭池，故徐广《史记音义》曰：黾，或作彭，谷水所出处也。谷水又东迳秦、赵二城南，世谓之俱利城。耆彦曰：昔秦、赵之会，各据一城。秦王使赵王鼓瑟，蔺相如令秦王击缶处也。冯异又破赤眉于是川矣。司马彪《续汉书》曰：赤眉从黾池，自利阳南欲赴宜阳者也。故光武玺书曰：始虽垂翅回溪，终能奋翼黾池。可谓失之东隅，收之桑榆矣。谷水又东，迳土崤北，所谓二崤也。谷水又东，左会北溪，溪水北出黾池山，东南流，注于谷，疑即孔安国所谓涧水也。谷水又东，迳新安县故城，南北夹流，而西接崤黾。昔项羽西入秦，坑降卒二十万于此。国灭身亡，宜矣！谷水又东，迳千秋亭南，其亭累石为垣，世谓之千秋城也。潘岳《西征赋》曰：亭有千秋之号，子无七旬之期，谓是亭也。又东迳雍谷溪，回岫萦纡，石路阻峡，故亦有峡石之称矣。谷水历侧，左与北川水合。水有二源，并导北山，东南流，合成一水，自乾注巽，入于谷。谷水又东，迳缺门山，山阜之不接者里馀，故得是名矣。二壁争高，斗耸相乱。西瞻双阜，右望如砥。谷水自缺门而东，广阳川水注之。水出广阳北山。东南流注于谷，南望微山，云峰相乱。谷水又迳白超垒南。戴延之《西征记》云：次至白超垒，去函谷十五里，筑垒当大道，左右有山夹立，相去百馀步，道从中出，此乃故关城，非所谓白超垒也。是垒在缺门东一十五里。垒侧旧有坞，故冶官所在。魏、晋之日，引谷水为水治，以经国用，遗迹尚存。谷水又东，石默溪水出微山东麓，石默溪东北流，入于谷。谷水又东，宋水北流，注于谷。谷水又东，迳魏将作大匠母邱兴墓南，二碑存焉，俭父也。\u003cbr/\u003e\u003cbr/\u003e     《管辂别传》曰：辂尝随军西征，过其墓而叹，谓士友曰：玄武藏头，青龙无足，白虎衔尸，朱雀悲哭；四危已备，法应灭族。果如其言。\u003cbr/\u003e\u003cbr/\u003e     谷水又东，迳函谷关南，东北流，皂涧水注之。水出新安县，东南流，迳母邱兴墓东，又南迳函谷关西。关高崄峡，路出廛郭。汉元鼎三年，楼船将军杨仆，数有大功，耻居关外，请以家僮七百人，筑塞徙关于新安，即此处也。昔郭丹西入关，感慨于其下，曰：不乘驷马高车，终不出此关也。去关十二年，果如志焉。\u003cbr/\u003e\u003cbr/\u003e     皂涧水又东流，入于谷。\u003cbr/\u003e\u003cbr/\u003e     谷水又东北，迳函谷关城东，右合爽水。《山海经》曰：白石山西五十里曰谷山，其上多谷，其下多桑，爽水出焉。世谓之纻麻涧，北流，注于谷，其中多碧绿。\u003cbr/\u003e\u003cbr/\u003e     谷水又东，涧水注之。《山海经》曰：娄涿山西四十里，曰白石之山，涧水出焉，北流注于谷。自下通谓之涧水，为谷水之兼称焉。故《尚书》曰：伊、洛、瀍、涧既入於河，而无谷水之目，是名亦通称矣。刘澄之云：新安有涧水，源出县北，又有渊水，未知其源。馀考诸地记，并无渊水，但渊、涧字相似，时有字错为渊也。故阚骃《地理志》曰：禹贡之渊水，是以知传写书误，字谬舛真，澄之不思所致耳。既无斯水，何源之可求乎？\u003cbr/\u003e\u003cbr/\u003e     谷水又东，波水注之。《山海经》曰：瞻诸山西三十里曰娄涿之山，无草木，多金玉，波水出于其阴。世谓之百答水。北流注于谷，其中多茈石、文石。谷水又东，少水注之。《山海经》曰：廆山西三十里，曰瞻诸之山，其阳多金，其阴多文石。少水出于其阴，控引众溪，积以成川。东流注于谷。世谓之慈涧也。\u003cbr/\u003e\u003cbr/\u003e     谷水又东，俞随之水注之。《山海经》曰：平蓬山西十里曰廆山，其阳多\u0026lt;王雩\u0026gt;琈之玉。俞随之水出于其阴，北流注于谷。世谓之孝水也。潘岳《西征赋》曰：澡孝水以濯缨，嘉美名之在兹。是水在河南城西十馀里，故吕忱曰：孝水在河南郡。而戴延之言在函谷关西，刘澄之又云：出檀山。檀山在宜阳县西，在谷水南，无南入之理。考寻兹说，当承缘生《述征》谬志耳。缘生从戍行旅，征途讯访，既非旧土，故无所究。今川澜北注，澄映泥泞，何得言枯涸也？皆为疏僻矣。\u003cbr/\u003e\u003cbr/\u003e     东北过谷城县北。\u003cbr/\u003e\u003cbr/\u003e     城西临谷水，故县取名焉。谷水又东，迳谷城南，不历其北。又东，洛水枝流入焉，今无水也。\u003cbr/\u003e\u003cbr/\u003e     又东过河南县北，东南入于洛。\u003cbr/\u003e\u003cbr/\u003e     河南王城西北，谷水之右有石碛，碛南出为死谷，北出为湖沟。魏太和四年，暴水流高三丈，此地下停流以成湖渚，造沟以通水，东西十里，决湖以注瀍水。\u003cbr/\u003e\u003cbr/\u003e     谷水又迳河南王城北，所谓成周矣。《公羊》曰：成周者何？东周也。何休曰：名为成周者，周道始成，王所都也。《地理志》曰：河南河南县，故郏、鄏地也。京相璠曰：郏，山名；鄏，邑名也。卜年定鼎，为王之东都，谓之新邑，是为王城。其城东南，名曰鼎门，盖九鼎所从入也，故谓是地为鼎中。楚子伐陆浑之戎，问鼎于此。《述征记》曰：谷、洛二水，本于王城东北合流，所谓谷、洛斗也。今城之东南缺千步，世又谓之谷、洛斗处，俱全非也。馀按史传，周灵王之时，谷、洛二水斗，毁王宫。王将堨之，太子晋谏，王不听。遗堰三堤尚存。《左传·襄公二十四年》，齐人城郏，穆叔如周贺。韦昭曰：洛水在王城南，谷水在王城北，东入于瀍。至灵王时，谷水盛，出于王城西，而南流合于洛。两水相格，有似于斗，而毁王城西南也。颖容著《春秋条例》言西城梁门枯水处，世谓之死谷，是也。始知缘生行中造次，入关经究，故事与实违矣。考王封周桓公于是，为西周。及其孙惠公，封少子于巩，为东周，故有东西之名矣。秦灭周，以为三川郡。项羽封申阳为河南王。汉以为河南郡，王莽又名之曰保忠信乡。光武都洛阳，以为尹。尹，正也，所以董正京畿，率先百郡也。\u003cbr/\u003e\u003cbr/\u003e     谷水又东流，迳乾祭门北，子朝之乱，晋所开也。东至千金堨。《河南十二县境簿》曰：河南县城东十五里有千金堨。《洛阳记》曰：千金堨旧堰谷水，魏时更修此堰，谓之千金堨。积石为堨，而开沟渠五所，谓之五龙渠。\u003cbr/\u003e\u003cbr/\u003e     渠上立堨，堨之东首立一石人，石人腹上刻勒云：太和五年二月八日庚戍，造筑此堨，更开沟渠，此水冲渠，止其水，助其坚也，必经年历世，是故部立石人以记之云尔。盖魏明帝修王、张故绩也。堨是都水使者陈协所修也。《语林》曰：陈协数进阮步兵酒，后晋文王欲修九龙堰，阮举协，文王用之。掘地得古承水铜龙六枚，堰遂成。水历堨东注，谓之千金渠。逮于晋世，大水暴注，沟渎泄坏，又广功焉。石人东胁下文云：太始七年六月二十三日，大水迸瀑，出常流上三丈，荡坏二堨。五龙泄水，南注泻下，加岁久涑齿，每涝即坏，历载捐弃大功，故为今遏。更于西开泄，名曰代龙渠。地形正平，诚得泻泄至理，千金不与水势激争，无缘当坏，由其卑下，水得逾上涑齿故也。今增高千金于旧一丈四尺，五龙自然必历世无患。若五龙岁久复坏，可转于西，更开二碣。二渠合用二十三万五千六百九十八功，以其年十月二十三日起作，功重人少，到八年四月二十日毕，代龙渠即九龙渠也。后张方入洛，破千金堨，京师水碓皆涸。永嘉初，汝阴太守李矩、汝南太守袁孚修之，以利漕运，公私赖之。水积年，渠堨颓毁，石砌殆尽，遗基见存。朝廷太和中修复故堨。按千金堨石人西胁下文云：若沟渠久，疏深引水者，当于河南城北石碛西，更开渠北出，使首狐邱，故沟东下，因故易就，碛坚便时，事业已讫，然后见之。加边方多事，人力苦少，又渠堨新成，未患于水，是以不敢预修通之，若于后当复兴功者，宜就西碛。\u003cbr/\u003e\u003cbr/\u003e     故书之于石，以遗后贤矣。虽石碛沦败，故迹可凭，准之于文，北引渠东合旧渎。\u003cbr/\u003e\u003cbr/\u003e     旧渎又东，晋惠帝造石梁于水上。按桥西门之南颊文称：晋元康二年十一月二十日，改治石巷水门，除竖枋，更为函枋，立作覆枋屋，前后辟级续石障，使南北入岸，筑治涑处，破石以为杀矣。到三年三月十五日毕讫，并纪列门广长深浅于左右，巷东西长七尺，南北龙尾广十二丈，巷渎口高三丈，谓之睾门桥。潘岳《西征赋》曰：秣马皋门，即此处也。\u003cbr/\u003e\u003cbr/\u003e     谷水又东，又结石梁，跨水制城，西梁也。\u003cbr/\u003e\u003cbr/\u003e     谷水又东，左会金谷水。水出太白原，东南流，历金谷，谓之金谷水。东南流，迳晋卫尉卿石崇之故居也。石季伦《金谷诗集？叙》曰：馀以元康七年，从太仆卿出为征虏将军，有别卢在河南界金谷涧中，有清泉茂树，众果竹柏，药草蔽医。金谷水又东南流，入于谷。\u003cbr/\u003e\u003cbr/\u003e     谷水又东，迳金墉城北，魏明帝于洛阳城西北角筑之，谓之金墉城。魏文帝起层楼于东北隅。《晋宫阁名》曰：金墉有崇天堂，即此地上，架木为榭，故百尺楼矣。皇居创徙，宫极未就，止跸于此。构霄榭于故台，所谓台以亭亭者也。\u003cbr/\u003e\u003cbr/\u003e     南曰乾光门，夹建两观，观下列朱桁于堑，以为御路。东曰含春门，北有退门，城上西面列观，五十步一睥睨，屋台置一钟，以和漏鼓。西北连庑函荫，墉比广榭，炎夏之日，高祖常以避暑，为绿水池一所，在金墉者也。谷水迳洛阳小城北，因阿旧城，凭结金墉，故向城也。永嘉之乱，结以为垒，号曰洛阳垒。故《洛阳记》曰：陵云台西有金市，金市北对洛阳垒者也。\u003cbr/\u003e\u003cbr/\u003e     又东历大夏门下，故夏门也。陆机《与弟书》云：门有三层楼，高百尺，魏明帝造。门内东侧际城，有魏明帝所起景阳山，馀基尚存。孙盛《魏春秋》曰：景初元年，明帝愈崇宫殿，雕饰观阁，于太行谷城之山，取白石英及紫石英及五色文石，起景阳山于芳林园，树松竹草木，捕禽兽以充其中。于时百役繁兴，帝躬自掘土，率群臣、三公以下，莫不展力。山之东，旧有九江。陆机《洛阳记》曰：九江直作圆水，水中作圆坛三破之，夹水得相迳通。《东京赋》曰：濯龙、芳林，九谷、八溪，芙蓉覆水，秋兰被崖。今也山则瑰阜独立，江无复仿佛矣。\u003cbr/\u003e\u003cbr/\u003e     渠水又东，枝分南入华林园，历疏圃南。圃中有古玉井，井悉以珉玉为之，以缁石为口，工作精密，犹不变古，璨焉如新。又迳瑶华宫南，历景阳山北。山有都亭。堂上结方湖，湖中起御坐，石也。御坐前建蓬莱山，曲池接筵，飞沼拂席，南面射侯夹席，武峙背山。堂上则石路崎岖，严嶂峻险，云台风观，缨峦带阜。\u003cbr/\u003e\u003cbr/\u003e     游观者升降阿阁，出入虹陛，望之状凫没鸾举矣。其中引水飞睾，倾澜瀑布，或枉渚声溜，潺潺不断。竹柏荫于层石，绣薄丛于泉侧，微飙暂拂，则芳溢于六空，实为神居矣。其水东注天渊池。池中有魏文帝九华殿，殿基悉是洛中故碑累之，今造钓台子其上。池南直魏文帝茅茨堂，前有《茅茨碑》，是黄初中所立也。其水自天渊池东，出华林园，迳听讼观南，故平望观也。魏明帝常言：狱，天下之命也。每断大狱，恒幸观听之。以太和三年，更从今名。观西北接华林隶簿，昔刘桢磨石处也。《文士传》曰：文帝之在东宫也，宴诸文学。酒酣，命甄后出拜，坐者咸伏，惟刘桢平视之，太祖以为不敬，送徒隶簿。后太祖乘步牵车乘城，降阅簿作，诸徒咸敬，而桢抠坐，磨石不动。太祖曰：此非刘桢也？石如何性？桢曰：石出荆山玄岩之下，外炳五色之章。内秉坚贞之志，雕之不增文，磨之不加莹，禀气贞正，禀性自然。太祖曰：名岂虚哉！复为文学。池水又东流，入洛阳县之南池，池即故狄泉也，南北百一十步，东西七十步。皇甫谧曰：悼王葬景王於翟泉，今洛阳太仓中大冢是也。《春秋·定公元年》，晋魏献子合诸侯之大夫于翟泉，始盟城周。班固、服虔、皇甫谧咸言翟泉在洛阳东北，周之墓地。今案周威烈王葬洛阳城内东北隅。景王冢在洛阳太仓中，翟泉在两冢之间，侧广莫门道东，建春门路北，路即东宫街也，于洛阳为东北。后秦封吕不韦为洛阳十万户侯，大其城，并得景王冢矣，是其墓地也。及晋永嘉元年，洛阳东北步广里地陷，有二鹅出，苍色者飞翔冲天，白色者止焉。陈留孝廉董养曰：步广，周之狄泉，盟会之地，今色苍，胡象矣，其可尽言乎？后五年，刘曜、王弥入洛，帝居平阳。\u003cbr/\u003e\u003cbr/\u003e     陆机《洛阳记》曰：步广里在洛阳城内宫东。是狄泉所在，不得于太仓西南也。\u003cbr/\u003e\u003cbr/\u003e     京相与裴司空彦季修《晋舆地图》，作《春秋地名》，亦言：今太仓西南池水名狄泉。又曰：旧说言，翟泉本自在洛阳北，苌弘城成周，乃绕之。杜预因其一证，谓必是狄泉，而即实非也。后遂为东宫池。《晋中州记》曰：惠帝为太子，出闻虾蟆声，问人，为是官虾蟆、私虾蟆？侍臣贾胤对曰：在官地为官虾蟆，在私地为私虾蟆。令曰：若官虾蟆，可给廪。先是有谶云，虾蟆当贵。昔晋朝收悯怀太子於后池，即是池也。其一水自大夏门，东迳宣武观，凭城结构，不更增墉。左右夹列步廊，参差翼跂，南望天渊池，北瞩宣武场。《竹林七贤论》曰：王戎幼而清秀。魏明帝於宣武场上，为栏，苞虎牙，使力士袒裼，迭与之博，纵百姓观之，戎年七岁，亦往观焉。虎乘间薄栏而吼，其声震地，观者无不辟易颠仆。戎亭然不动，帝于阁上见之，使问姓名而异之。场西故贾充宅也。\u003cbr/\u003e\u003cbr/\u003e     谷水又东，迳广莫门北，汉之谷门也，北对芒阜，连岭修亘，苞总众山，始自洛口，西逾平阴，悉芒垅也。《魏志》曰：明帝欲平北芒，令登台见孟津。侍中辛毗谏曰：若九河溢涌，洪水为害，邱陵皆夷，何以御之？帝乃止。","cnt":0,"sort":6631741,"author":"(北魏)郦道元","prev":"6631740.html","next":"6631742.html","book_title":"水经注","updateTimeFmt":"2024-03-28 17:25:43","category":"都市小说"}