{"id":0,"code":"6631765.html","title":"第64章 泗水 沂水 洙水(3)","latest_chapter_name":"正文 第98章 渐江水 斤江水(3)","xiao_shuo_code":"9242","content":"\u003cbr/\u003e\u003cbr/\u003e    泗水又东迳陵栅南，《西征记》曰：旧陵县之治也。泗水又东南迳淮阳城北，城临泗水。昔菑丘诉饮马斩蛟，眇目于此处也。泗水又东南迳魏阳城北，城枕泗川。陆机《行思赋》曰：行魏阳之枉渚，故无魏阳，疑即泗阳县故城也。王莽之所谓淮平亭矣。盖魏文帝幸广陵所由，或因变之，未详也。泗水又东迳角城北，而东南流注于淮。考诸地说，或言泗水于睢陵入淮，亦云于下相入淮，皆非实录也。\u003cbr/\u003e\u003cbr/\u003e     沂水出泰山盖县艾山。\u003cbr/\u003e\u003cbr/\u003e     郑玄云：出沂山，亦或云临乐山。水有二源，南源所导，世谓之柞泉，北水所发，俗谓之鱼穷泉，俱东南流，合成一川。右会洛预水，水出洛预山，东北流注之。沂水东南流，左合桑预水，水北出桑预山，东流注于沂水。沂水又东南，螳螂水入焉，水出鲁山，东南流，右注沂水。\u003cbr/\u003e\u003cbr/\u003e     沂水又东迳盖县故城南，东会连绵之水，水发连绵山，南流迳盖城东，而南入沂。沂水又东迳浮来之山，《春秋经》书：公及莒人盟于浮来者也。即公来山也，在邳乡西，故号曰邳来之间也。浮来之水注之，其水左控三川，右会甘水，而注于沂。沂水又南迳爆山西，山有二峰，相去一里，双峦齐秀，圆峙若一。\u003cbr/\u003e\u003cbr/\u003e     沂水又东南迳东莞县故城西，与小沂水合。孟康曰：县故郓邑，今郓亭是也。\u003cbr/\u003e\u003cbr/\u003e     汉武帝元朔二年，封城阳共王子吉为东莞侯。魏文帝黄初中，立为东莞郡，《东燕录》谓之团城。刘武帝北伐广固，登之以望五龙。魏南青州治。《左氏传》曰：莒、鲁争郓，为日久矣。今城北郓亭是也。京相璠曰：琅邪姑幕县南四十里员亭，故鲁郓邑世变其字，非也。《郡国志》，东莞有郓亭。今在团城东北四十里，犹谓之故东莞城矣。\u003cbr/\u003e\u003cbr/\u003e     小沂水出黄孤山，西南流迳其城北，西南注于沂。沂水又南与闾山水合，水出闾山，东南流，右佩二水，总归于沂。\u003cbr/\u003e\u003cbr/\u003e     沂水南迳东安县故城东，而南合时密水，水出时密山，春秋时莒地。《左传》：莒人归共仲于鲁及密而死，是也。密水东流。迳东安城南。汉封鲁孝王子强为东安侯。密水又东南流入沂。\u003cbr/\u003e\u003cbr/\u003e     沂水又南，桑泉水北出五女山，东南流，巨围水注之。水出巨围之山，东南注于桑泉水。桑泉水又东南，堂阜水入焉，其水导源堂阜，《春秋·庄公九年》，管仲请囚，鲍叔受之，及堂阜而税之。杜预曰：东莞蒙阴县西北有夷吾亭者是也。\u003cbr/\u003e\u003cbr/\u003e     堂阜水又东南注桑泉水。桑泉水又东南迳蒙阴县故城北，王莽之蒙恩也。又东南与{山叟}崮水合。水有二源双会，东导一川，俗谓之汶水也。东迳蒙阴县，注桑泉水。又东南，卢川水注之，水出鹿领山，东南流，左则二川臻凑，右则诸葛泉源斯奔，乱流迳城阳之卢县，故盖县之卢上里也。汉武帝元朔二年，封城阳共王子刘稀为侯国。王莽更名之曰著善矣。又东南注于桑泉水，桑泉水又东南，右合蒙阴山水。水出蒙阴山，东北流。昔琅邪承宫避乱此山，立性好仁，不与物竞。\u003cbr/\u003e\u003cbr/\u003e     人有认其黍者，舍之而去。其水又东北流，注于桑泉水，又东南入沂。沂水又南迳阳都县故城东，县故阳国也。齐同盟，齐利其地而迁之者也。汉高帝六年，封将军丁复为侯国。\u003cbr/\u003e\u003cbr/\u003e     沂水又南与蒙山水合，水出蒙山之阴，东流迳阳都县南，东注沂水。\u003cbr/\u003e\u003cbr/\u003e     沂水又左合温水，水上承温泉陂，而西南入于沂水者也。\u003cbr/\u003e\u003cbr/\u003e     南过琅邪临沂县东，又南过开阳县东。\u003cbr/\u003e\u003cbr/\u003e     沂水南迳中丘城西。《春秋·隐公七年》，夏，城中邱。《左传》曰：书不时也。\u003cbr/\u003e\u003cbr/\u003e     沂水又南迳临沂县故城东。《郡国志》曰：琅邪有临沂县，故属东海郡。\u003cbr/\u003e\u003cbr/\u003e     有治水注之，水出泰山南武阳县之冠石山。《地理志》曰：冠石山，治水所出。应劭《地理风俗记》曰：武水出焉。盖水异名也。东流迳蒙山下，有祠。治水又东南迳颛臾城北。《郡国志》曰：县有颛臾城，季氏将伐之。孔子曰：昔者先王以为东蒙主，社稷之臣也。何以伐为？冉有曰：今夫颛臾固而便，近于费者也，治水又东南流，迳费县故城南。《地理志》东海之属县也，为鲁季孙之邑。\u003cbr/\u003e\u003cbr/\u003e     子路将堕之。公山弗扰师袭鲁，弗克。后季氏为阳虎所执，弗扰以费畔，即是邑也。汉高帝六年，封陈贺为侯国。王莽更名之曰顺从也。许慎《说文》云：沂水出东海费县东，西入泗，从水，斤声。吕忱《字林》亦言是矣。斯水东南所注者沂水，在西，不得言东南趣也，皆为谬矣。故世俗谓此水为小沂水。治水又东南迳祊城南。《春秋·隐公八年》，郑伯请释泰山之祀而祀周公，使宛归泰山之祊而易许田。杜预《释地》曰：祊，郑祀泰山之邑，在琅邪费县东南。治水又东南流注于沂。\u003cbr/\u003e\u003cbr/\u003e     沂水又南迳开阳县故城东，县故鄅国也。《春秋左传·昭公十八年》，邾人袭鄅，尽俘以归。鄅子曰：余无归矣！从帑于邾是也。后更名开阳矣。\u003cbr/\u003e\u003cbr/\u003e     《春秋·哀公三年？经》书季孙斯、叔孙州仇帅师城启阳者，是也。县故琅邪郡治也。\u003cbr/\u003e\u003cbr/\u003e     又东过襄贲县东，屈从县南西流，又屈南过郯县西。\u003cbr/\u003e\u003cbr/\u003e     《鲁连子》称：陆子谓齐湣王曰：鲁费之众臣，甲舍于襄贲者也。王莽更名章信也。\u003cbr/\u003e\u003cbr/\u003e     郯故国也，少昊之后。《春秋·昭公十七年》，郯子朝鲁，公与之宴。昭子━━叔孙婼，问曰：少昊鸟名官，何也？郯子曰：吾祖也，我知之。黄帝、炎帝以云、火纪官，太皞以龙纪。少皞瑞凤鸟，统历鸟官之司，议政斯在。孔子从而学焉，既而告人曰：天子失官，学在四夷者也。《竹书纪年》晋烈公四年，越子朱句灭郯，以郯子鸪归。县故旧鲁也，东海郡治。秦始皇以为郯郡，汉高帝二年，更从今名，即王莽之沂平者也。\u003cbr/\u003e\u003cbr/\u003e     又东过良城县西，又南过下邳县，西南入于泗。\u003cbr/\u003e\u003cbr/\u003e     《春秋左传》曰：昭公十三年，秋，晋侯会吴子于良，吴子辞水道不可以行，晋乃还，是也，《地理志》曰良城，王莽更名承翰矣。\u003cbr/\u003e\u003cbr/\u003e     沂水于下邳县北西流，分为二水：一水于城北西南入泗，一水迳城东，屈从县南，亦注泗，谓之小沂水。水上有桥，徐、泗间以为圯。昔张子房遇黄石公于圯上，即此处也。建安二年，曹操围吕布于此，引沂、泗灌城而擒之。\u003cbr/\u003e\u003cbr/\u003e     洙水出泰山盖县临乐山。\u003cbr/\u003e\u003cbr/\u003e     《地理志》曰：临乐山，洙水所出，西北至盖，入泗水，或作池字，盖字误也。洙水自山西北迳盖县，汉景帝中五年，封后兄王信为侯国。又西迳泰山东平阳县。《春秋·宣公八年》，冬，城平阳。杜预曰：今泰山平阳县，是也，河东有平阳，故此加东矣。晋武帝元康九年改为新泰县也。\u003cbr/\u003e\u003cbr/\u003e     西南至卞县，入于泗。\u003cbr/\u003e\u003cbr/\u003e     洙水西南流，盗泉水注之，泉出卞城东北，卞山之阴。《尸子》曰：孔子至于胜母，暮矣而不宿；过于盗泉，渴矣而不饮；恶其名也。故《论语撰考谶》曰：水名盗泉，仲尼不漱，即斯泉矣。西北流注于洙水。\u003cbr/\u003e\u003cbr/\u003e     洙水又西南流于卞城西，西南入泗水乱流。西南至鲁县东北，又分为二水。\u003cbr/\u003e\u003cbr/\u003e     水侧有故城，两水之分会也。洙水西北流迳孔里北，是谓洙、泗之间矣。《春秋》之浚洙，非谓始导矣，盖深广之耳。洙水又西南，枝津出焉。又南迳瑕丘城东，而南入石门，向来结石为水门，跨于水上也。西南流，世谓之杜武沟。洙水又西南，迳南平阳县之显闾亭西，邾邑也。《春秋·襄公二十一年？经》书，邾庶其以漆、闾丘来奔者也。杜预曰：平阳北有显闾亭。《十三州记》曰：山阳南平阳县又有闾丘乡。《从征记》曰：杜谓显闾、闾丘也。今按漆县在县东北，漆乡东北十里，见有闾丘乡，显闾非也。然则显闾自是别亭，未知孰是？\u003cbr/\u003e\u003cbr/\u003e     又南，洸水注之。吕忱曰：洸水出东平，上承汶水于刚县西，阐亭东。《尔雅》曰：汶别为阐，其由洛之有波矣。洸水西南流，迳盛乡城西。京相璠曰：刚县西南有盛乡城者也。又南迳泰山宁阳县故城西。汉武帝元朔三年，封鲁共王子刘恬为侯国。王莽改之曰宁顺也。又南，洙水枝津注之。水首受洙，西南流迳瑕邱城北，又西迳宁阳城南，又西南入于洸水。洸水又西南，迳泰山郡乘丘县故城东。赵肃侯二十年，韩将举与齐、魏战于乘丘，即此县也。汉武帝元朔五年，封中山靖王子刘将夜为侯国也。洸水又东南流，注于洙水，又南至主平县南入于泗水。西有茅乡城，东去高平三十里。京相璠曰：今高平县西三十里有故茅乡城者也。","cnt":0,"sort":6631765,"author":"(北魏)郦道元","prev":"6631764.html","next":"6631766.html","book_title":"水经注","updateTimeFmt":"2024-03-28 17:25:43","category":"都市小说"}