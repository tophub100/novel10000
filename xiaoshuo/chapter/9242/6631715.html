{"id":0,"code":"6631715.html","title":"第14章 汾水(1)","latest_chapter_name":"正文 第98章 渐江水 斤江水(3)","xiao_shuo_code":"9242","content":"\u003cbr/\u003e\u003cbr/\u003e    汾水出太原汾阳县北管涔山。\u003cbr/\u003e\u003cbr/\u003e     《山海经》曰：《北次二经》之首，在河之东，其东，首枕汾，其名曰管涔之山，其上无木而多草，其下多玉，汾水出焉，而西流注于河。《十三州志》曰：出武州之燕京山，亦管涔之异名也。其山重阜修岩有草无木，泉源导于南麓之下，盖稚水濛流耳。又西南夹岸连山，聊峰接势，刘渊族子曜，尝隐避于管涔之山。\u003cbr/\u003e\u003cbr/\u003e     夜中，忽有二童子入，跪曰：管涔王使小臣奉谒赵皇帝，献剑一口。置前，再拜而去。以烛视之，剑长二尺，光泽非常，背有铭曰：神剑服御除众毒。曜遂服之，剑随时变为五色也。后曜遂为胡王矣。汾水又南，与东、西温溪合，水出左右近溪，声流翼注。水上杂树交阴，云垂烟接。自是水流潭涨，波襄转泛。又南迳一城东，凭\u0026lt;土庸\u0026gt;积石，侧枕汾水，俗谓之伏戎城。又南出二城间，其城角倚，翼枕汾流，世谓之侯莫干城，盖语出戎方，传呼失实也。汾水又南，迳汾阳县故城东。\u003cbr/\u003e\u003cbr/\u003e     川土宽平，峘山夷水。《地理志》曰：汾水出汾阳县北山，西南流者也。汉高帝十一年，封靳强为侯国，后立屯农，积粟所在，谓之羊肠仓。山有羊肠坂，在晋阳西北，石磴萦委，若羊肠焉，故仓坂取名矣。汉永平中治呼沱石臼河。按司马彪《后汉郡国志》：常山南行唐县有石臼谷。盖欲乘呼沱之水，转山东之漕，自都虑至羊肠仓，将凭汾水以漕太原，用实秦晋。苦役连年，转运所经，凡三百八十九隘，死者无算。拜邓训为谒者，监护水功。训隐括知其难立，具言肃宗。\u003cbr/\u003e\u003cbr/\u003e     肃宗从之，全活数千人。和熹邓后之立，叔父陔以为训积善所致也。即此羊肠仓也。又南迳秀容城东。《魏土地记》曰：秀容胡人徙居之，立秀容护军治，东去汾水六十里，南与酸水合，水源西出少阳之山，东南流注于汾水。汾水又南出山，东南流，洛阴水注之，水出新兴郡，西流，迳洛阴城北。又西迳盂县故城南。\u003cbr/\u003e\u003cbr/\u003e     《春秋左传·昭公二十八年》，分祁氏七县为大夫之邑，以孟丙为盂大夫。洛阴水又西，迳狼孟县故城南，王莽之狼调也。左右夹涧幽深，南面大壑，俗谓之狼马涧。旧断涧为城，有南北门，门闉故壁尚在。洛阴水又西南，迳阳曲城北。\u003cbr/\u003e\u003cbr/\u003e     《魏土地记》曰：阳曲胡寄居太原界，置阳曲护军治。其水西南流，注于汾水。\u003cbr/\u003e\u003cbr/\u003e     汾水又南，迳阳曲城西南注也。\u003cbr/\u003e\u003cbr/\u003e     东南过晋阳县东，晋水从县南，东流注之。\u003cbr/\u003e\u003cbr/\u003e     太原郡治晋阳城，秦庄襄王三年立，《尚书》所谓既修太原者也。《春秋说题辞》曰：高平曰太原。原，端也，平而有度。《广雅·释地》曰：大卤，太原也。《释名》曰：地不生物曰卤。卤，垆也。《穀梁传》曰：中国曰太原，夷狄曰大卤。《尚书大传》曰：东原底平，大而高平者谓之太原，郡取称焉。《魏土地记》曰：城东有汾水南流。水东有晋使持节、都督并州诸军事、镇北将军、太原成王之碑。水上旧有梁，青荓殒于梁下，豫让死于津侧，亦襄子解衣之所在也。汾水西迳晋阳城南，旧有介子推祠。祠前有碑，庙宇倾颓，惟单碑独存矣，今文字剥落，无可寻也。\u003cbr/\u003e\u003cbr/\u003e     又南，洞涡水从东来注之。\u003cbr/\u003e\u003cbr/\u003e     汾水又南，迳梗阳县故城东，故榆次之梗阳乡也，魏献子以邑大夫魏戊也。\u003cbr/\u003e\u003cbr/\u003e     京相璠曰：梗阳，晋邑也。今太原晋阳县南六十里榆次界，有梗阳城。汾水又南，即洞涡水会者也。\u003cbr/\u003e\u003cbr/\u003e     又南过大陵县东。\u003cbr/\u003e\u003cbr/\u003e     昔赵武灵王游大陵，梦处女鼓琴而歌，想见其人，吴广进孟姚焉，即于此县也。王莽改曰大宁矣，汾水于县左迤为邬泽。《广雅》曰：水自汾出为汾陂，其陂东西四里，南北一十馀里，陂南接邬。《地理志》曰：九泽在北，并州薮也。\u003cbr/\u003e\u003cbr/\u003e     《吕氏春秋》谓之大陆。又名之曰沤洟之泽，俗谓之邬城泊。许慎《说文》曰：漹水出西河中阳县之西，南入河，即此水也。漹水又会婴侯之水，《山海经》称，谒戾之山，婴侯之水，出于其阴。北流注于祀水。水出祀山，其水殊源共舍，注于婴侯之水，乱流迳中都县南，俗又谓之中都水。侯甲水注之，水发源祁县胡甲山，有长坂，谓之胡甲领，即刘歆《遂初赋》所谓越侯甲而长驱者也。蔡邕曰：侯甲，亦邑名也，在祁县。侯甲水又西北，历宜岁郊，迳太谷，谓之太谷水。出谷西北流，迳祁县故城南。自县连延，西接邬泽，是为祁薮也。即《尔雅》所谓昭馀祁矣。贾辛邑也。辛貌丑，妻不为言，与之如皋，射雉，双中之，则笑也。\u003cbr/\u003e\u003cbr/\u003e     王莽之示县也。又西迳京陵县故城北，王莽更名曰致城矣。于春秋为九原之地也。\u003cbr/\u003e\u003cbr/\u003e     故《国语》曰：赵文子与叔向游于九原，曰：死者若可作也，吾谁与归？叔向曰：其阳子乎？文子曰：夫阳子行廉直于晋国，不免其身，智不足称。叔向曰，其舅犯乎？文子曰：夫舅犯见利不顾其君，仁不足称。吾其随会乎？纳谏不忘其师，言身不失其友，事君不援而进，不阿而退。其故京尚存。汉兴，增陵于其下，故曰京陵焉。侯甲水又西北，迳中都县故城南，城临际水湄，《春秋·昭公二年》，晋侯执陈无宇于中都者也，汉文帝为代王，都此。武帝元封四年，上幸中都宫，殿上见光，赦中都死罪以下。侯甲水又西合于婴侯之水。迳邬县故城南，晋大夫司马弥牟之邑也。谓之邬水也。俗亦曰虑水，虑、邬声相近，故因变焉。又西北入邬陂，而归于汾流矣。\u003cbr/\u003e\u003cbr/\u003e     又南，过平陶县东，文水从西来流注之。\u003cbr/\u003e\u003cbr/\u003e     汾水又南，与石桐水合，即绵水也。水出界休县之绵山，北流迳石桐寺西，即介子推之祠也。昔子推逃晋文公之赏，而隐于绵上之山也。晋文公求之不得，乃封绵为介子推田，曰：以志吾过，且旌善人。因名斯山为介山。故袁山松《郡国志》曰：介休县有介山，有绵上聚、子推庙。王肃《丧服要记》曰：昔鲁哀公祖载其父。孔子问曰：宁设桂树乎？哀公曰：不也。桂树者，起于介子推。子推，晋之人也。文公有内难，出国之狄，子推随其行，割肉以续军粮。后文公复国，忽忘子推。子推奉唱而歌，文公始悟，当受爵禄。子推奔介山，抱木而烧死。国人葬之，恐其神魂{雨肙}于地，故作桂树焉。吾父生于宫殿，死于枕席，何用桂树为？余按夫子尚非玙璠送葬，安能问桂树为礼乎？王肃此证，近于诬矣。石桐水又西流，注于汾水。又西南迳界休县故城西，王莽更名之曰界美矣。城东有徵士郭林宗、朱子浚二碑。宋冲以有道司徒徵。林宗，县人也。辟司徒举太尉，以疾辞。其碑文云：将蹈洪崖之遐迹，绍巢、由之逸轨，翔区外以舒翼，超天路以高峙。禀命不融，享年四十有三，建宁四年正月丁亥卒。凡我四方同好之人，永怀哀痛，乃树碑表墓，昭铭景行云。陈留蔡伯喈、范阳卢子干、扶风马日\u0026lt;石单\u0026gt;等，远来奔丧，持朋友服。心丧期年者，如韩子助、宋子浚等二十四人。其馀门人，著锡衰者千数。其碑文故蔡伯喈谓卢子干、马日\u0026lt;石单\u0026gt;曰：吾为天下碑文多矣，皆有惭容，惟郭有道元愧于色矣。汾水之右，有左部城，侧临汾水，盖刘渊为晋都尉所筑也。\u003cbr/\u003e\u003cbr/\u003e     又南过冠爵津。\u003cbr/\u003e\u003cbr/\u003e     汾津名也，在界休县之西南，俗谓之雀鼠谷。数十里间，道险隘，水左右悉结偏梁阁道，累石就路，萦带岩侧，或去水一丈，或高五六尺，上戴山阜，下临绝涧，俗谓之为鲁般桥，盖通古之津隘矣，亦在今之地崄也。\u003cbr/\u003e\u003cbr/\u003e     又南入河东界，又南过永安县西。\u003cbr/\u003e\u003cbr/\u003e     故彘县也。周厉王流于彘，即此城也。王莽更名黄城。汉顺帝阳嘉三年，改曰永安县。霍伯之都也。\u003cbr/\u003e\u003cbr/\u003e     历唐城东。\u003cbr/\u003e\u003cbr/\u003e     瓒注《汉书》云，尧所都也。东去彘十里。汾水又南，与彘水合，水出东北太岳山，《禹贡》所谓岳阳也，即霍太山矣。上有飞廉墓。飞廉以善走事纣，恶来以多力见知。周王代纣兼杀恶来。飞廉先为纣使北方，还无所报，乃坛于霍太山，而致命焉。得石棺，铭曰：帝令处父，不与殷乱，赐汝石棺以葬。死遂以葬於霍太山。有岳庙，庙甚灵，乌雀不栖其林，猛虎常守其庭。又有灵泉，以供祭祀，鼓动则泉流，声绝则水竭。湘东阴山县有侯昙山，上有灵坛。坛前有石井，深数尺，居常无水，及临祈祷，则甘泉涌出，周用则已，亦其比也。彘水又西流，迳观阜北，故百邑也。原过之从襄子也，受竹书于王泽，以告襄子。襄子斋三日，亲自剖竹，有朱书曰，余霍太山山阳侯，天使也。三月丙戌，余将使汝反灭智氏，汝亦立我于百邑也。襄子拜受三神之命，遂灭智氏，祠三神于百邑，使原过主之，世谓其处为观阜也。彘水又西流，迳永安县故城南，西南流，注于汾水。汾水又南，迳霍城东，故霍国也。昔晋献公灭霍，赵夙为御，霍公求奔齐，晋国大旱，卜之曰，霍太山为祟，使赵夙召霍君奉祀，晋复穰也。盖霍公求之故居也。汾水又迳赵城西南，穆王以封造父，赵氏自此始也。汾水又南，霍水入焉。水出霍太山。发源成潭，阔七十步，而不测其深。西南迳赵城南，西流注于汾水。\u003cbr/\u003e\u003cbr/\u003e     又南过杨县东。\u003cbr/\u003e\u003cbr/\u003e     涧水东出谷远县西山，西南迳霍山南，又西迳杨县故城北，晋大夫僚安之邑也。应劭曰：故杨侯国。王莽更名有年亭也。其水西流入于汾水。汾水迳杨城西，不于东矣。《魏土地记》曰：平阳郡，治杨县，郡西有汾水南流者，是也。\u003cbr/\u003e\u003cbr/\u003e     西南过高梁邑西。\u003cbr/\u003e\u003cbr/\u003e     黑水出黑山，西迳杨城南，又西与巢山水会。《山海经》曰：牛首之山，劳水出焉，西流注于潏水，疑是水也。潏水即巢山之水也。水源东南出巢山东谷，北迳浮山东，又西北流与劳水合，乱流西北，迳高梁城北，西流入于汾水。又南，迳高梁故城西，故高梁之墟也。《春秋·僖公二十四年》，秦穆公纳公子重耳于晋，害怀公于此。《竹书纪年》，晋出公十三年，智伯瑶城高梁。汉高帝十二年，以为侯国，封恭侯郦疥于斯邑也。\u003cbr/\u003e\u003cbr/\u003e     又南过平阳县东。\u003cbr/\u003e\u003cbr/\u003e     汾水又南，迳白马城西，魏刑白马而筑之，故世谓之白马城。今平阳郡治。\u003cbr/\u003e\u003cbr/\u003e     汾水又南，迳平阳县故城东，晋大夫赵晁之故邑也。应劭曰：县在平河之阳，尧舜并都之也。《竹书纪年》晋烈公元年，韩武子都平阳。汉昭帝封度辽将军范明友为侯国，王莽之香平也。魏立平阳郡，治此矣。水侧有尧庙，庙前有碑。《魏土地记》曰：平阳城东十里，汾水东原上，有小台，台上有尧神屋石碑。永嘉三年，刘渊徙平阳于汾水，得白玉印，方四寸，高二寸二分，龙纽，其文曰：有新宝之印，王莽所造也。渊以为天授，改永凤二年为河瑞元年。汾水南与平河水合，水出平阳县西壶口山，《尚书》所谓壶口治梁及岐也。其水东迳狐谷亭北，春秋时，狄侵晋取狐厨者也。又东，迳平阳城南，东入汾，俗以为晋水，非也。汾水又南历襄陵县故城西，晋大夫郤犨之邑也，故其地有犨氏乡亭矣。西北有晋襄公陵，县盖即陵以命氏也，王莽更名曰干昌矣。\u003cbr/\u003e\u003cbr/\u003e     又南过临汾县东。\u003cbr/\u003e\u003cbr/\u003e     天井水出东陉山西南，北有长岭，岭上东西有通道，即钘隥也，《穆天子传》曰：乙酉，天子西绝钘隥，西南至监，是也。其水三泉奇发，西北流，总成一川，西迳尧城南，又西流入汾。\u003cbr/\u003e\u003cbr/\u003e     又屈从县南西流。\u003cbr/\u003e\u003cbr/\u003e     汾水又迳绛县故城北。《竹书纪年》：梁惠成王二十五年，绛中地坼，西绝于汾。汾水西迳虒祁宫北，横水有故梁，截汾水中，凡有三十柱，柱径五尺，裁与水平，盖晋平公之故梁也。物在水，故能持久而不败也，又西迳魏正平郡南，故东雍州治，太和中，皇都徙洛，罢州立郡矣。又西迳王泽，浍水入焉。\u003cbr/\u003e\u003cbr/\u003e     又西过长修县南。\u003cbr/\u003e\u003cbr/\u003e     汾水又西与古水合，水出临汾县故城西，黄阜下，其大若轮，西南流故沟横出焉，东注于汾，今无水。又西南迳魏正平郡北，又西迳荀城东，古荀国也。\u003cbr/\u003e\u003cbr/\u003e     《汲郡古文》，晋武公灭荀，以赐大夫原氏也。古水又西南入于汾。汾水又西南，迳长修县故城南，汉高帝十一年，以为侯国，封杜恬也。有修水出县南，而西南流入于汾。汾水又西迳清原城北，故清阳亭也。城北有清原，晋侯蒐清原作五军处也。汾水又迳冀亭南。昔臼季使，过冀野，见郤缺耨，其妻馌之，相敬如宾。\u003cbr/\u003e\u003cbr/\u003e     言之文公，文公命之为卿，复与之冀，京相璠曰：今河东皮氏县有冀亭，古之冀国所都也。杜预《释地》曰：平阳皮氏县东北，有冀亭。即此亭也。汾水又西，与华水合，水出北山华谷，西南流，迳一故城西，俗谓之梗阳城，非也。梗阳在榆次，非在此。按故汉上谷长史侯相碑云：侯氏出自仓颉之后，逾殷历周，各以氏分，或著楚、魏，或显齐、秦，晋卿士蒍，斯其裔也。食采华阳，今蒲坂北亭，即是城也。其水西南流，注于汾。汾水又迳稷山北，在水南四十许里，山东西二十里，南北三十里，高十三里，西去介山一十五里。山上有稷祠，山下稷亭，《春秋·宣公十五年》，秦桓公伐晋，晋侯治兵于稷，以略狄土，是也。\u003cbr/\u003e\u003cbr/\u003e     又西过皮氏县南。\u003cbr/\u003e\u003cbr/\u003e     汾水西迳鄈丘北，故汉氏之方泽也。贾逵云：汉法，三年祭地汾阴方泽。\u003cbr/\u003e\u003cbr/\u003e     泽中有方丘，故谓之方泽，丘即葵丘也。许慎《说文》称，从邑，癸声。河东临汾地名矣，在介山北，山即汾山也。文颖曰：介山在河东皮氏县东南。其山特立，周七十里，高三十里。颖言在皮氏县东南则可，高三十里，乃非也。今准此山，可高十馀里。山上有神庙，庙侧有灵泉，祈祭之日，周而不耗。世亦谓之子推祠。\u003cbr/\u003e\u003cbr/\u003e     杨雄《河东赋》曰：灵舆安步，周流容与，以览於介山。嗟文公而愍推兮，勤大禹于龙门。《晋太康记》及《地道记》与《永初记》，并言子推所逃，隐于是山，即实非也。余按介推所隐者，绵山也。文公环而封之，为介推田，号其山为介山。","cnt":0,"sort":6631715,"author":"(北魏)郦道元","prev":"6631714.html","next":"6631716.html","book_title":"水经注","updateTimeFmt":"2024-03-28 17:25:43","category":"都市小说"}