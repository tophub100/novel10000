{"id":0,"code":"6631719.html","title":"第18章 济水一(2)","latest_chapter_name":"正文 第98章 渐江水 斤江水(3)","xiao_shuo_code":"9242","content":"\u003cbr/\u003e\u003cbr/\u003e    索水又北屈东，迳大索城南。《春秋传》曰：郑子皮劳叔向于索氏。即此城也。\u003cbr/\u003e\u003cbr/\u003e     《晋地道志》所谓京有大索、小索亭，《汉书》，京、索之间也。索水又东，迳虢亭南。应劭曰：荥阳，故虢国也，今虢亭是矣。司马彪《郡国志》曰：县有虢亭，俗谓之平咷城。城内有大冢，名管叔冢，或亦谓之为号咷城，非也。盖号、虢字相类，字转失实也。《风俗通》曰：俗说高祖与项羽战于京、索，遁于薄中，羽追求之。时鸠止鸣其上，追之者以为必无人，遂得脱。及即位，异此鸠，故作鸠杖以扶老。案《广志》，楚鸠一名嗥啁，号咷之名，盖因鸠以起目焉，所未详也。索水又东北流，须水右入焉。水近出京城东北二里榆子沟，亦曰柰榆沟也。又或谓之为小索水，东北流，木蓼沟水注之。水上承京城南渊，世谓之车轮渊。渊水东北流，谓之木蓼沟。又东北，入于须水。须水又东北流，于荥阳城西南，北注索。索水又东，迳荥阳县故城南。汉王之困荥阳也，纪信曰：臣诈降楚，王宜间出。信乃乘王车出东门，称汉降楚，楚军称万岁，震动天地。王与数十骑出西门，得免楚围。羽见信大怒，遂烹之。信冢在城西北三里，故蔡伯喈《述征赋》曰：过汉祖之所隘，吊纪信于荥阳。其城跨倚冈原，居山之阳。王莽立为祈队，备周六队之制。魏正始三年，岁在甲子，被癸丑诏书，割河南郡自巩、阙以东，创建荥阳郡，并户二万五千。以南乡筑阳乡亭侯李胜字公昭，为郡守，故原武典农校尉，政有遗惠，民为立祠于城北五里，号曰李君祠。庙前有石蹠，蹠上有石的。石的铭具存。其铭曰：百族欣戴，咸推厥诚，今犹祀祷焉。索水又东迳周苛冢北。汉祖之出荥阳也，令御史大夫周苛守之。项羽拔荥阳，获苛，曰：吾以公为上将军，封三万户侯，能尽节乎？苛瞋目骂羽，羽怒，烹之。索水又东流，北屈西转，北迳荥阳城东，而北流注济水。杜预曰：旃然水出荥阳成皋县，东入汳。《春秋·襄公十八年》，楚伐郑。右师涉颍，次于旃然。即是水也。\u003cbr/\u003e\u003cbr/\u003e     济渠水断，汳沟惟承此始，故云汳受旃然矣。亦谓之鸿沟水，盖因汉、楚分王，指水为断故也。《郡国志》曰：荥阳有鸿沟水，是也。盖因城地而变名，为川流之异目。\u003cbr/\u003e\u003cbr/\u003e     济水又东，迳荥泽北，故荥水所都也。京相璠曰：荥泽在荥阳县东南，与济隧合。济隧上承河水于卷县北河，南迳卷县故城东，又南迳衡雍城西。《春秋左传·襄公十一年》，诸侯伐郑，西济于济隧。杜预阙其地，而曰水名也。京相璠曰：郑地也。言济水自荥泽中北流，至垣雍西，与出河之济会，南出新郑百里。\u003cbr/\u003e\u003cbr/\u003e     斯盖荥、播、河、济，往复迳通矣。出河之济，即阴沟之上源也，济隧绝焉。故世亦或谓其故道为十字沟，自于岑造八激堤于河阴，水脉径断，故渎难寻。又南会于荥泽，然水既断，民谓其处为荥泽。《春秋》，卫侯及翟人战于荣泽，而屠懿公，宏演报命纳肝处也。有垂陇城，济渎出其北。《春秋·文公二年》，晋士谷盟于垂陇者也。京相璠曰：垂陇，郑地。今荥阳东二十里有故陇城，即此是也。\u003cbr/\u003e\u003cbr/\u003e     世谓之都尉城，盖荥阳典农都尉治，故变垂陇之名矣。\u003cbr/\u003e\u003cbr/\u003e     泽际又有沙城。城左佩济渎，《竹书纪年》，梁惠成王九年，王会郑釐侯于巫沙者也。泽际有故城，世谓之水城。《史记》：秦昭王三十二年，魏冉攻魏，走芒卯，入北宅，即故宅阳城也。《竹书纪年》曰：惠王十三年，王及郑釐侯盟于巫沙，以释宅阳之围，还釐于郑者也。《竹书纪年》，晋出公六年，齐、郑伐卫，荀瑶城宅阳。俗言水城，非矣。\u003cbr/\u003e\u003cbr/\u003e     济水自泽东出，即是始矣。王隐曰：河泆为荥。济水受焉。故有济堤矣，为北济也。济水又东南迳釐城东。《春秋经》书：公会郑伯于时来，杜预所谓釐也。\u003cbr/\u003e\u003cbr/\u003e     京相璠曰：今荥阳县东四十里，有故釐城也。\u003cbr/\u003e\u003cbr/\u003e     济水右合黄水，水发源京县黄堆山，东南流，名祝龙泉，泉势沸涌，状若巨鼎扬汤。西南流谓之龙项口，世谓之京水也。又屈而北注，鱼子沟水入焉。水出石暗涧，东北流，又北，与濏々水合。水出西溪，东流，水上有连理树，其树柞栎也。南北对生，凌空交合，溪水历二树之间，东流注于鱼水。鱼水又屈而西北，注黄水。黄水又北，迳高阳亭东。又北至故市县，重泉水注之。水出京城西南小陉山，东北流，又北流，迳高阳亭西，东北流注於黄水。又东北，迳故市县故城南，汉高帝六年封阎泽赤为侯国，河南郡之属县也。黄水又东北到荥泽南，分为二水，一水北入荥泽，下为船塘，俗谓之郏城陂，东西四十里，南北二十里。\u003cbr/\u003e\u003cbr/\u003e     《竹书？穆天子传》曰：甲辰，天子浮於荥水，乃奏广乐，是也。一水东北流，即黄雀沟矣。《穆天子传》曰：壬寅，天子东至於雀梁者也。又东北与不家沟水枝津合。二水之会为黄渊，北流注於济水。\u003cbr/\u003e\u003cbr/\u003e     又东过阳武县南。\u003cbr/\u003e\u003cbr/\u003e     济水又东南流，入阳武县，历长城，东南流，蒗{艹砀}渠出焉。\u003cbr/\u003e\u003cbr/\u003e     济水又东北流，南济也。迳阳武县故城南，王莽更名之曰阳桓矣。\u003cbr/\u003e\u003cbr/\u003e     又东为白马渊。渊东西二里，南北一百五十步，渊流名为白沟。又东迳房城北。《穆天子传》曰：天子里甫田之路，东至于房。疑即斯城也。郭《注》以为赵郡房子也。余谓穆王里郑圃，而郭以赵之房邑为疆，更为非矣。\u003cbr/\u003e\u003cbr/\u003e     济水又东迳封丘县南，又东迳大梁城北，又东，迳仓垣城，又东，迳小黄县之故城北。县有黄亭近济，黄水出焉，又谓之曰黄沟。县故阳武之东黄乡也，故因水以名县。沛公起兵，野战，丧皇妣于黄乡。天下平定，乃使使者，以梓宫招魂幽野。于是丹蛇自水濯洗，入于梓宫，其浴处有遗发焉，故谥曰昭灵夫人，因作寝以宁神也。济水又东，迳东昏县故城北，阳武县之户牖乡矣。汉丞相陈平家焉。平少为社宰，以善均肉称，今民祠其社。平有功于高祖，封户牖侯。是后置东昬县也。王莽改曰东明矣。\u003cbr/\u003e\u003cbr/\u003e     济水又东，迳济阳县故城南，故武父城也，城在济水之阳，故以为名，王莽改之曰济前者也。光武生济阳宫，光明照室，即其处也。《东观汉记》曰：光武以建平元年生于济阳县，是岁，有嘉禾生，一茎九穗，大于凡禾，县界大熟，因名曰秀。\u003cbr/\u003e\u003cbr/\u003e     又东过封丘县北。\u003cbr/\u003e\u003cbr/\u003e     北济也，自荥泽东迳荥阳卷县之武修亭南，《春秋左传·成公十年》，郑子然盟于修泽者也，郑地矣。杜预曰：卷东有武修亭。济水又东，迳原武县故城南，《春秋》之原圃也。《穆天子传》曰：祭父自圃郑来谒（天子）。夏庚午，天子饮于洧上，乃遣祭父如圃郑，是也。王莽之原恒矣。\u003cbr/\u003e\u003cbr/\u003e     济渎又东迳阳武县故城北。又东绝长城，魏筑也。按《竹书纪年》，梁惠成王十二年，龙贾率师筑长城於西边。自亥谷以南，郑所城矣。《竹书》云：是梁惠王十五年筑也。《郡国志》曰：长城自卷迳阳武到密者是矣。济渎又东，迳酸枣县之乌巢泽，泽北有故市亭。《晋太康地记》曰：泽在酸枣之东南，昔曹太祖纳许攸之策，破袁绍军处也。济渎又东，迳封丘县北，南燕县之延乡也，其在《春秋》为长丘焉。应劭曰：《左传》，宋败狄于长丘，获长狄缘斯，是也。汉高帝封翟旴为侯国。濮水出焉。\u003cbr/\u003e\u003cbr/\u003e     济渎又东，迳大梁城之赤亭北，而东注。\u003cbr/\u003e\u003cbr/\u003e     又东过平丘县南。\u003cbr/\u003e\u003cbr/\u003e     北济也，县故卫地也。《春秋·鲁昭公十三年》，诸侯盟於平丘，是也。县有临济亭，田儋死处也。又有曲济亭，皆临侧济水者。\u003cbr/\u003e\u003cbr/\u003e     又东过济阳县北。\u003cbr/\u003e\u003cbr/\u003e     北济也，自武父城北，阚骃曰：在县西北，郑邑也。东迳济阳县故城北。圈称《陈留风俗传》曰：县故宋地也。《竹书纪年》，梁惠成王三十年，城济阳。\u003cbr/\u003e\u003cbr/\u003e     汉景帝中六年，封梁孝王子明为济川王。应昭曰：济川，今陈留济阳县是也。\u003cbr/\u003e\u003cbr/\u003e     又东过冤朐县南。\u003cbr/\u003e\u003cbr/\u003e     又东过定陶县南。\u003cbr/\u003e\u003cbr/\u003e     南济也。济渎自济阳县故城南，东迳戎城北。《春秋·隐公二年》，公会戎于潜。杜预曰：陈留济阳县东南有戎城是也。\u003cbr/\u003e\u003cbr/\u003e     济水又东北，菏水东出焉。\u003cbr/\u003e\u003cbr/\u003e     济水又东北，迳冤朐县故城南。吕后元年，封楚元王子刘执为侯国。王莽之济平亭也。济水又东，迳秦相魏冉冢南。冉，秦宣太后弟也，代客卿寿烛为相，封于穰，益封于陶，号曰穰侯。富于王室，范睢说秦，秦王悟其擅权，免相，就封，出关，辎重千乘，卒于陶而因葬焉。世谓之安平陵，墓南崩碑尚存。\u003cbr/\u003e\u003cbr/\u003e     济水又东北，迳定陶恭王陵南，汉哀帝父也。帝即位，母丁太后建平二年崩。\u003cbr/\u003e\u003cbr/\u003e     上曰：宜起陵于恭皇之园。遂葬定陶，贵震山东。王莽秉政，贬号丁姬，开其椁户，火出，炎四五丈，吏卒以水沃灭，乃得入，烧燔椁中器物。公卿遣子弟及诸生、四夷十馀万人，操持作具，助将作掘平共王母傅太后坟，及丁姬冢，二旬皆平。莽又周棘其处，以为世戒云。时有群燕数千，衔土投于丁姬竁中，今其坟冢，巍然尚秀，隅阿相承，列郭数周，面开重门。南门内，夹道有崩碑二所，世尚谓之丁昭仪墓，又谓之长隧陵，盖所毁者，傅太后陵耳。丁姬坟墓，事与书违，不甚过毁，未必一如史说也。坟南，魏济阴郡治也，世谓之左城，亦名之曰葬城，盖恭王之陵寝也。\u003cbr/\u003e\u003cbr/\u003e     济水又东北，迳定陶县故城南，侧城东注也。县故三鬷国也。汤追桀，伐三鬷，即此。周武王封弟叔振铎之邑，故曹国也。汉宣帝甘露二年，更济阴为定陶国。王莽之济平也。战国之世，范蠡既雪会稽之耻，乃变姓名，寓之于陶，为朱公。以陶天下之中，诸侯四通，货物之所交易也。治产数千金，富好行德，子孙修业，遂致巨万，故言富者，皆曰陶朱公也。\u003cbr/\u003e\u003cbr/\u003e     又屈从县东北流。\u003cbr/\u003e\u003cbr/\u003e     南济也。又东北，右合河水，水上承济水，于济阳县东，世谓之五丈沟。又东，迳陶丘北，《地理志》曰：《禹贡》定陶西南有陶丘。陶丘亭在南，墨子以为釜丘也。《竹书纪年》，魏襄王十九年，薛侯来会王於釜丘者也。《尚书》所谓导济水自陶丘北，谓此也。菏水东北，出於定陶县，北，屈，左合氾水。氾水西分济渎，东北迳济阴郡南。《尔雅》曰：济别为濋。吕忱曰：水决复入为氾，广异名也。氾水又东，合於河渎。昔汉高祖既定天下，既帝位於定陶泛水之阳。\u003cbr/\u003e\u003cbr/\u003e     张晏曰：泛水在济阴界，取其泛爱弘大而润下也。泛水之名，于是乎在矣。河水又东北，迳定陶县南，又东北，右合黄水枝渠，渠上承黄沟。东北合河，而北注济渎也。","cnt":0,"sort":6631719,"author":"(北魏)郦道元","prev":"6631718.html","next":"6631720.html","book_title":"水经注","updateTimeFmt":"2024-03-28 17:25:43","category":"都市小说"}