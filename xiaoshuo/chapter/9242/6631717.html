{"id":0,"code":"6631717.html","title":"第16章 汾水(3)","latest_chapter_name":"正文 第98章 渐江水 斤江水(3)","xiao_shuo_code":"9242","content":"\u003cbr/\u003e\u003cbr/\u003e    余按：《礼》天子诸侯台门，隅阿相降而已，未必一如书传也。故晋邑矣，春秋时，魏绛自魏徙此。昔文侯悬师经之琴于其门以为言戒也。武侯二年，又城安邑，盖增广之。秦使左更白起取安邑，置河东郡。王莽更名洮队，县曰河东也。有项宁都学道升仙，忽复还此，河东号曰斥仙。汉世又有闵仲叔，隐遁市邑，罕有知者，后以识胆而去。涑水又西南，迳监盐县故城。城南有盐池，上承盐水，水出东南薄山，西北流迳巫咸山北。《地理志》曰：山在安邑县南。《海外西经》曰：巫咸国在女丑北，右手操青蛇，左手操赤蛇，在登葆山，群巫所从上下也。《大荒西经》云：大荒之中，有灵山，巫咸、巫即、巫朌、巫彭、巫姑、巫真、巫礼、巫抵、巫谢、巫罗十巫，从此升降，百药爰在。郭景纯《注》曰：言群巫上下灵山，采药往来也。盖神巫所游，故山得其名矣。谷口岭上有巫咸祠，其水又迳安邑故城南，又西流，注于盐池。《地理志》曰：盐池在安邑西南。许慎谓之盐监。长五十一里，广六里，周百一十四里，从盐省，古声。吕忱曰：宿沙煮海谓之盐，河东盐池谓之监，今池水东西七十里，南北十七里，紫色澄渟，潭而不流，水出石盐，自然印成，朝取夕复，终无减损，惟水暴雨澍，甘潦奔泆。则盐池用耗，故公私共堨水径，防其淫滥，故谓之盐水，亦为堨水也。故《山海经》谓之盐贩之泽也。泽南面层山，天岩云秀，池谷渊深，左右壁立，间不容轨，谓之石门，路出其中，名之曰白径，南通上阳，北暨盐泽。池西又有一池，谓之女盐泽，东西二十五里，南北二十里，在猗氏故城南。《春秋·成公六年》，晋谋去故绛，大夫曰：郇瑕地沃饶近盬。服虔曰：土平有溉曰沃，盬，盐也。土人乡俗，引水裂沃麻，分灌川野，畦水耗竭，土自成盐，即所谓咸鹾也，而味苦，号曰盐田。盐盬之名，始资是矣。本司盐都尉治，领兵一千馀人守之。周穆王、汉章帝并幸安邑而观盐池。故杜预曰：猗氏有盐池，后罢尉司，分猗氏、安邑，置县以守之。\u003cbr/\u003e\u003cbr/\u003e     又南过解县东，又西南，注于张阳池。\u003cbr/\u003e\u003cbr/\u003e     涑水又西，迳猗氏县故城北。《春秋·文公七年》，晋败秦于令狐，至于刳首，先蔑奔秦，士会从之。阚骃曰：令狐即猗氏也。刳首在西三十里。县南对泽，即猗顿之故居也。《孔丛》曰：猗顿，鲁之穷士也，耕则常饥，桑则常寒。闻朱公富，往而问术焉。朱公告之曰：子欲速富，当畜五，于是乃适西河，大畜牛羊于猗氏之南。十年之间，其息不可计，赀拟王公，驰名天下，以兴富于猗氏，故曰猗顿也。涑水又西迳郇城，《诗》云：郇伯劳之，盖其故国也。杜元凯《春秋释地》云，今解县西北有郇城。服虔曰：郇国在解县东，郇瑕氏之墟也。\u003cbr/\u003e\u003cbr/\u003e     余按《竹书纪年》云：晋惠公十有五年，秦穆公率师送公子重耳，围令狐，桑泉、臼衰，皆降于秦师。狐毛与先轸御秦至于庐柳，乃谓秦穆公使公子絷来与师言，退舍，次于郇，盟于军。京相璠《春秋土地名》曰：桑泉、臼衰，并在解东南。\u003cbr/\u003e\u003cbr/\u003e     不言解，明不至解可知。《春秋》之文，与《竹书》不殊，今解故城东北二十四里有故城，在猗氏故城西北，乡俗名之为郇城。考服虔之说，又与俗符，贤于杜氏单文孤证矣。涑水又西南，迳解县故城南。《春秋》，晋惠公因秦返国，许以河外五城，内及解梁，即斯城也。涑水又西南迳瑕城，晋大夫詹嘉之故邑也。\u003cbr/\u003e\u003cbr/\u003e     《春秋·僖公三十年》，秦、晋围郑，郑伯使烛之武谓秦穆公曰：晋许君焦、瑕，朝济而夕设版者也。京相璠曰：今河东解县西南五里有故瑕城。涑水，又西南，迳张阳城东，《竹书纪年》齐师逐郑太子齿，奔张城南郑者也。《汉书》之所谓东张矣。高祖二年，曹参假左丞相，别与韩信东攻魏将孙遬军东张。大破之。苏林曰：属河东，即斯城也。\u003cbr/\u003e\u003cbr/\u003e     涑水又西南属于陂。陂分为二，城南面两陂，左右泽渚。东陂世谓之晋兴泽，东西二十五里，南北八里，南对坛道山。其西则石壁千寻，东则磻溪万仞，方岭云回，奇峰霞举，孤标秀出，罩络群山之表，翠柏荫峰，清泉灌顶。郭景纯云：世所谓盎浆也。发于上而潜于下矣。厥顶方平，有良药。《神农本草》曰：地有固活、女疏、铜芸、紫菀之族也。是以缁服思玄之士，鹿裘念一之夫，代往游焉。\u003cbr/\u003e\u003cbr/\u003e     路出北巘，势多悬绝，来去者咸援萝腾崟，寻葛降深，于东则连木乃陟，百梯方降，岩侧縻锁之迹，仍今存焉，故亦曰百梯山也。水自山北流五里而伏，云潜通泽渚，所未详也。西陂即张泽也。西北去蒲坂一十五里，东西二十里，南北四五里，冬夏积水，亦时有盈耗也。\u003cbr/\u003e\u003cbr/\u003e     文水\u003cbr/\u003e\u003cbr/\u003e     文水出大陵县西山文谷，东到其县，屈南到平陶县东北，东入于汾。\u003cbr/\u003e\u003cbr/\u003e     文水出文谷，东径大陵县故城西，而南流，有泌水注之。县西南山下，武氏穿井给养，井至幽深，后一朝，水溢平地，东南注文水。\u003cbr/\u003e\u003cbr/\u003e     又南，迳平陶县之故城东，西迳其城内，南流出郭。王莽更曰多穰也。\u003cbr/\u003e\u003cbr/\u003e     文水又南，迳县，右会隐泉口，水出谒泉山之上顶。俗云：旸雨愆时，是谒是祷。故山得其名，非所详也。其山石崖绝险，壁立天固，崖半有一石室，去地可五十馀丈，爰有层松饰岩，列柏绮望。惟西侧一处，得历级升陟，顶上平地一十许顷。沙门释僧光表建二刹。泉发于两寺之间，东流沥石，沿注山下，又东，津渠隐，没而不恒流，故有隐之名矣。两泽丰澍，则通入文水。又南，迳兹氏县故城东，为文湖，东西一十五里，南北三十里，世谓之西河泊，在县直东一十里，湖之西侧临湖，又有一城，谓之猪城。水泽所聚，谓之都，亦曰猪，盖即水以名城也。\u003cbr/\u003e\u003cbr/\u003e     文湖水又东，迳中阳县故城东。按：《晋书地道记》、《太康地记》，西河有中阳城旧县也。\u003cbr/\u003e\u003cbr/\u003e     文水又东南流，与胜水合。水出西狐岐之山，东迳六壁城南，魏朝旧置六壁于其下，防离石诸胡，因为大镇。太和中，罢镇，仍置西河郡焉。胜水又东，合阳泉水。水出西山阳溪，东迳六壁城北，又东南流，注于胜水。胜水又东，迳中阳县故城南，又东合文水，文水又东南，入于汾水也。\u003cbr/\u003e\u003cbr/\u003e     原公水\u003cbr/\u003e\u003cbr/\u003e     原公水出兹氏县西羊头山。东过其县北。\u003cbr/\u003e\u003cbr/\u003e     县故秦置也。汉高帝更封沂阳侯婴为侯国，王莽之兹同也，魏黄初二年，分太原，复置西河郡，晋徙封陈王斌于西河，故县有西河恭王司马子盛庙。碑文云：西河旧处山林，汉末扰攘，百姓失所。魏兴，更开疆宇，分割太原四县，以为邦邑。其郡带山侧塞矣。王以咸宁四年改命爵土，其年十二月丧国。臣太农阎崇，离石令宗郡等二百三十四人，刊石立碑，以述勋德，碑北庙基尚存也。\u003cbr/\u003e\u003cbr/\u003e     又东入于汾。\u003cbr/\u003e\u003cbr/\u003e     水注文湖，不至汾也。\u003cbr/\u003e\u003cbr/\u003e     洞涡水\u003cbr/\u003e\u003cbr/\u003e     洞过水出沾县北山。\u003cbr/\u003e\u003cbr/\u003e     洞过水出乐平县西北。其水西流，与南溪水合。水出南山，西北流注洞过水。\u003cbr/\u003e\u003cbr/\u003e     又西北，黑水西出山，三源合舍，同归一川。东流南屈，迳受阳县故城东。按《晋太康地记》，乐平郡有受阳县。卢谌《征艰赋》所谓历受阳而总辔者也。其水西南入洞过水。\u003cbr/\u003e\u003cbr/\u003e     又西，蒲水南出蒲谷，北流注于洞过水。又西与原过水合，近北，便水源也。\u003cbr/\u003e\u003cbr/\u003e     水西阜上有原过祠，盖怀道协灵，受书天使，忧结宿情，传芳后日，栋宇虽沦，攒木犹茂，故水取名焉。其水南流，注于洞过水也。\u003cbr/\u003e\u003cbr/\u003e     西过榆次县南，又西到晋阳县南。\u003cbr/\u003e\u003cbr/\u003e     榆次县，故涂水乡，晋大夫智徐吾之邑也。《春秋·昭公八年》，晋侯筑虒祁之宫，有石言晋之魏榆。服虔曰：魏，晋邑。榆，州里名也。《汉书》曰榆次，《十三州志》以为涂阳县矣，王莽之太原亭也。县南侧水有凿台，韩、魏杀智伯瑶于其下，刳腹绝肠，折颈摺颐处也。其水又西南流，迳武观城西北。卢谌《征艰赋》曰：迳武馆之故郛，问厥涂之远近。洞过水又西南为淳湖，谓之洞过泽，而涂水注之。水出阳邑县东北大嵰山涂谷。西南迳萝蘑亭南，与蒋谷水合。水出县东南蒋溪。《魏土地记》曰：晋阳城东南一百一十里，至山，有蒋谷大道，度轩车岭，通于武乡。水自蒋溪西北流，西迳箕城北。《春秋·僖公三十三年》晋人败狄于箕。杜预《释地》曰：城在阳邑南。水北即阳邑县故城也。《竹书纪年》曰：梁惠成王九年，与邯郸榆次、阳邑者也。王莽之繁穰矣。蒋溪又西合涂水，乱流西北，入洞过泽也。\u003cbr/\u003e\u003cbr/\u003e     西入于汾，出晋水下口者也。\u003cbr/\u003e\u003cbr/\u003e     刘琨之为并州也，刘曜引兵邀击之。合战于洞涡，即是水也。\u003cbr/\u003e\u003cbr/\u003e     晋水\u003cbr/\u003e\u003cbr/\u003e     晋水出晋阳县西悬瓮山。\u003cbr/\u003e\u003cbr/\u003e     县，故唐国也。《春秋左传》称，唐叔未生，其母邑姜梦帝谓己曰：余名而子曰虞，将与之唐，属之参。及生，名之曰虞。《吕氏春秋》曰：叔虞与成王居，王援桐叶为珪，以授之，曰：吾以此封汝。虞以告周公。周公请曰：天子封虞乎？\u003cbr/\u003e\u003cbr/\u003e     王曰：余戏耳。公曰：天子无戏言。时唐灭，乃封之于唐。县有晋水，后改名为晋。故子夏叙《诗》称此晋也，而谓之唐，俭而用礼，有尧之遗风也。《晋书地道记》及《十三州志》并言，晋水出龙山，一名结绌山，在县西北，非也。《山海经》曰：县瓮之山，晋水出焉。今在县之西南。昔智伯遏晋水以灌晋阳，其川上溯，后人踵其遗迹，蓄以为沼，沼西际山枕水，有唐叔虞祠。水侧有凉堂。结飞梁於水上。左右杂树交荫，希见曦景。至有淫朋密友，羁游宦子，莫不寻梁契集，用相娱慰，于晋川之中，最为胜处。\u003cbr/\u003e\u003cbr/\u003e     东过其县南，又东入于汾水。\u003cbr/\u003e\u003cbr/\u003e     沼水分为二派，北渎，即智氏故渠也。昔在战国，襄子保晋阳，智氏防山以水之，城不没者三版，与韩魏望叹於此，故智氏用亡。其渎乘高，东北注入晋阳城，以周园溉。汉末，赤眉之难，太原郡掾刘茂，负太守孙福，匿于城门西下空穴中。其夜奔盂，即是处也。东南出城流，注于汾水也。其南渎，于石塘之下伏流，迳旧溪东南出，迳晋阳城南。城在晋水之阳，故曰晋阳矣。《经》书：晋荀吴帅师败狄于大卤。杜预曰：大卤，晋阳县也。为晋之旧都。《春秋·定公十三年》，赵鞅以晋阳叛，后乃为赵矣。其水又东南流，入于汾。\u003cbr/\u003e\u003cbr/\u003e     湛水\u003cbr/\u003e\u003cbr/\u003e     湛水出河内轵县西北山。\u003cbr/\u003e\u003cbr/\u003e     湛水出轵县南原湛溪，俗谓之椹水也。是盖声形尽邻，故字读俱变同于三豕之误耳。其水自溪出，南流。\u003cbr/\u003e\u003cbr/\u003e     东过其县北，又东过波县之北。\u003cbr/\u003e\u003cbr/\u003e     湛水南迳向城东，而南注。\u003cbr/\u003e\u003cbr/\u003e     又东过毋辟邑南。\u003cbr/\u003e\u003cbr/\u003e     原《经》所注，斯乃湨川之所由，非湛水之闲关也，是《经》之误证耳。\u003cbr/\u003e\u003cbr/\u003e     湛水自向城东南，迳湛城东，时人谓之椹城，亦或谓之隰城矣。溪曰隰涧，隰城在东，言此非矣。《后汉？郡国志》曰：河阳县有湛城，是也。\u003cbr/\u003e\u003cbr/\u003e     又东南当平县之东北，南入於河。\u003cbr/\u003e\u003cbr/\u003e     湛水又东南迳邓，南流注于河，故河济有邓津之名矣。","cnt":0,"sort":6631717,"author":"(北魏)郦道元","prev":"6631716.html","next":"6631718.html","book_title":"水经注","updateTimeFmt":"2024-03-28 17:25:43","category":"都市小说"}