{"id":0,"code":"6631764.html","title":"第63章 泗水 沂水 洙水(2)","latest_chapter_name":"正文 第98章 渐江水 斤江水(3)","xiao_shuo_code":"9242","content":"\u003cbr/\u003e\u003cbr/\u003e    城下之盟，所不能也。子反退一舍，宋、楚乃平。今城东闉上，犹有华元祠，祠之不辍。城北有华元冢。黄沟自城南，东迳葵邱下。《春秋·僖公九年》，齐桓公会诸侯于癸邱。宰孔曰：齐侯不务德而勤远略，北伐山戎，南伐楚，西为此会。\u003cbr/\u003e\u003cbr/\u003e     东略之不知，西则否矣，其在乱乎？君务靖乱，无勤于行，晋侯乃还。即此地也。\u003cbr/\u003e\u003cbr/\u003e     黄沟又东注大泽，蒹葭莞苇生焉，即世所谓大荠陂也。陂水东北流迳定陶县南，又东迳山阳郡成武县之楚邱亭北，黄沟又东迳成武县故城南，王莽更之曰成安也。\u003cbr/\u003e\u003cbr/\u003e     黄沟又东北迳郜城北。《春秋·桓公二年？经》书，取郜大鼎于宋，戊申，纳于太庙。《左传》曰：宋督攻孔父而取其妻，杀殇公而立公子冯，以郜大鼎赂公。\u003cbr/\u003e\u003cbr/\u003e     臧哀伯谏为非礼。《十三州志》曰：今成武县东南有郜城，俗谓之北郜者也。黄沟又东迳平乐县故城南，又东右合泡水，即丰水之上源也。水上承大荠陂，东迳贳城北，又东迳已氏县故城北，王莽之已善也。县有伊尹冢。崔骃曰：殷帝沃丁之时，伊尹卒，葬于薄。《皇览》曰：伊尹冢在济阴已氏平利乡。皇甫谧曰：伊尹年百馀岁而卒，大雾三日。沃丁葬以天子之礼，亲自临丧，以报大德焉。又东迳孟诸泽，杜预曰：泽在梁国睢阳县东北。又东迳邛城县故城南，《地理志》山阳县也，王莽更名之曰告城矣。故世有南郜、北郜之论也。又东迳单父县故城南。\u003cbr/\u003e\u003cbr/\u003e     昔宓子贱之治也，孔子使巫马期观政，入其境，见夜渔者，问曰：子得鱼辄放何也？曰：小者，吾大夫欲长育之故也。子闻之曰：诚彼形此，子贱得之，善矣。\u003cbr/\u003e\u003cbr/\u003e     惜哉！不齐所治者小也。王莽更名斯县为利父矣。世祖建武十三年，封刘茂为侯国。又东迳平乐县，右合泡水。水上承猚水于下邑县界，东北注，一水上承猚水于杼秋县界北流，世又谓之瓠卢沟，水积为渚。渚水东北流，二渠双引，左合沣水，俗谓之二泡也。自下沣、泡并得通称矣。故《地理志》曰：平乐，侯国也。泡水所出。又迳丰西泽谓之丰水。《汉书》称高祖送徒丽山，徒多亡。到丰西泽，有大蛇当径，拔剑斩之。此即汉高祖斩蛇处也。又东迳大堰水分为二，又东迳丰县故城南，王莽之吾丰也。水侧城东北流，左合枝水，上承丰西大堰，派流东北迳丰城北，东注沣水。沣水又东合黄水，时人谓之狂水，盖狂、黄声相近，俗传失实也。自下黄水又兼通称矣。水上旧有梁，谓之泡桥。王智深《宋史》云：宋太尉刘义恭于彭城，遣军主稽玄敬北至城，觇候魏军。魏军于清西望见玄敬士众。魏南康侯杜道俊引趣泡桥，沛县民逆烧泡桥，又于林中打鼓。俊谓宋军大至，争渡泡水。水深酷寒，冻溺死者殆半。清水即泗水之别名也。沈约《宋书》称魏军欲渡清西，非也。泡水又东迳沛县故城南。秦末兵起，萧何、曹参迎汉祖于此城。高帝十一年，封合阳侯刘仲子为侯国。城内有汉高祖庙。庙前有三碑，后汉立，庙基以青石为之，阶陛尚存。刘备之为徐州也，治此。袁术遣纪灵攻备，备求救吕布，布救之，屯小沛，招灵，请备共饮。布谓灵曰：玄德，布弟也，布性不憙合斗，但熹解斗。乃植戟于门，布弯弓曰：观布射戟小支，中者，当各解兵。不中，可留决斗。一发中之，遂解。此即布射戟枝处也。《述征记》曰：城极大，四周堑通丰水。丰水于城南，东注泗，即泡水也。《地理志》曰：泡水自平乐县东北至沛入泗者也。泗水南迳小沛县东，县治故城南垞上。东岸有泗水亭，汉祖为泗水亭长，即此亭也。故亭今有高祖庙，庙前有碑，延熹十年立，庙阙崩褫，略无全者。水中有故石梁处，遗石尚存。高祖之破黥布也，过之，置酒沛宫，酒酣歌舞，慷慨伤怀，曰：游子思故乡也。泗水又东南流，迳广戚县故城南。汉武帝元朔元年，封刘择为侯国，王莽更之曰力聚也。泗水又迳留县，而南迳垞城东。城西南有崇侯虎庙，道沦遗爱，不知何因而远有此图？泗水又南迳宋大夫桓魋冢西，山枕泗水，西上尽石，凿而为冢，今人谓之石郭者也。郭有二重，石作工巧，夫子以为不如死之速朽也。\u003cbr/\u003e\u003cbr/\u003e     又东南过彭城县东北。\u003cbr/\u003e\u003cbr/\u003e     泗水西有龙华寺，是沙门释法显，远出西域，浮海东还，持龙华图，首创此制。法流中夏，自法显始也。其所持天竺二石，仍在南陆东基堪中。其石尚光洁可爱。泗水又南，\u0026amp;lt；犬隹\u0026amp;gt；水入焉。而南迳彭城县故城东。周显王四十二年，九鼎沦没泗渊。秦始皇时而鼎见于斯水。始皇自以德合三代，大喜，使数千人没水求之，不得，所谓鼎伏也。亦云：系而行之，未出，龙齿齧断其系。故语曰：称乐大早绝鼎系，当是孟浪之传耳。泗水又迳龚胜墓南，墓碣尚存。又迳亚父冢东。\u003cbr/\u003e\u003cbr/\u003e     《皇览》曰：亚父冢在庐江居巢县郭东。居巢亭中。有亚父井。吏民视事皆祭亚父于居巢厅上。后更造祠于郭东，至今祠之。按《汉书·项羽传》，历阳人范增未至彭城而发疽死，不言之居巢。今彭城南有项羽凉马台。台之西南山麓上，即其冢也。增不慕范蠡之举，而自绝于斯，可谓褊矣。推考书事，墓近于此也。\u003cbr/\u003e\u003cbr/\u003e     又东南过吕县南。\u003cbr/\u003e\u003cbr/\u003e     吕，宋邑也。《春秋·襄公元年》，晋师伐郑及陈，楚子辛救郑，侵宋吕留。\u003cbr/\u003e\u003cbr/\u003e     是也。县对泗水。汉景帝三年，有白颈乌与黑乌群斗于县，白颈乌不胜，堕泗水中死者数千，京房《易传》曰：逆亲亲，厥妖白黑乌斗。时有吴、楚之反。泗水之上有石梁焉，故曰吕梁也。昔宋景公以弓工之弓，弯弧东射，矢集彭城之东，饮羽于石梁，即斯梁也。悬涛崩渀，实为泗险。孔子所谓鱼鳖不能游，又云：悬水三十仞，流沫九十里，今则不能也。盖惟狱之喻，未便极天，明矣。《晋太康地记》曰：水出磬石，《书》所谓泗滨浮磬者也。泗水又东南流，丁溪水注之。\u003cbr/\u003e\u003cbr/\u003e     溪水上承泗水于吕县，东南流，北带广隰，山高而注于泗川。泗水冬春浅涩，常排沙通道，是以行者多从此溪。即陆机《行思赋》所云乘丁水之捷岸，排泗川之积沙者也。晋太元九年，左将军谢玄于吕梁，遣督护闻人奭，用工九万，拥水立七埭，以利运漕者。\u003cbr/\u003e\u003cbr/\u003e     又东南过下邳县西。\u003cbr/\u003e\u003cbr/\u003e     泗水历县，迳葛峄山东，即奚仲所迁邳峄者也。泗水又东南迳下邳县故城西，东南流，沂水流注焉，故东海属县也。应劭曰：奚仲自薛徙居之，故曰下邳也。\u003cbr/\u003e\u003cbr/\u003e     汉徙齐王韩信为楚王，都之，后乃县焉，王莽之闰俭矣。东阳郡治。文颖曰：秦嘉，东阳郡人，今下邳是也。晋灼曰：东阳县本属临淮郡，明帝分属下邳，后分属广陵。故张晏曰：东阳郡，今广陵郡也。汉明帝置下邳郡矣。城有三重，其大城中有大司马石苞、镇东将军胡质、司徒王浑、监军石崇四碑。南门谓之白门，魏武擒陈宫于此处矣。中城，吕布所守也。小城，晋中兴，北中郎将荀羡、郗昙所治也。昔泰山吴伯武少孤，与弟文章相失二十馀年，遇于县市。文章欲欧伯武，心神悲恸，因相寻问，乃兄弟也。县为沂、泗之会也。又有武原水注之。水出彭城武原县西北，会注陂南，迳其城西，王莽之和乐亭也。县东有徐庙山，山因徐徙，即以名之也。山上有石室，徐庙也。武原水又南合武水，谓之泇水。南迳刚亭城，又南至下邳入泗，谓之武原水口也。又有桐水出西北，东海容邱县东南，至下邳入泗。泗水东南迳下相县故城东，王莽之从德也。城之西北，有汉太尉陈球墓，墓前有三碑，是弟子管宁、华歆等所造。初平四年，曹操攻徐州，破之，拔取虑、睢陵、夏邱等县，以其父避难，被害于此，屠其男女十万，泗水为之不流。自是数县人无行迹，亦为暴矣！泗水又东南得睢水口。泗水又迳宿预城之西，又迳其城南，故下邳之宿留县也，王莽更名之曰康义矣。晋元皇之为安东也，督运军储而为邸阁也。魏太和中，南徐州治，后省为戍。梁将张惠绍北入，水军所次，凭固斯城，更增修郭，堑其四面，引水环之。今城在泗水之中也。\u003cbr/\u003e\u003cbr/\u003e     又东南入于淮。","cnt":0,"sort":6631764,"author":"(北魏)郦道元","prev":"6631763.html","next":"6631765.html","book_title":"水经注","updateTimeFmt":"2024-03-28 17:25:43","category":"都市小说"}