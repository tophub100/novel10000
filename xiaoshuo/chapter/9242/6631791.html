{"id":0,"code":"6631791.html","title":"第90章 淹水 叶榆河 夷水 油水 澧水 沅水 泿水(2)","latest_chapter_name":"正文 第98章 渐江水 斤江水(3)","xiao_shuo_code":"9242","content":"\u003cbr/\u003e\u003cbr/\u003e    夷水又迳宜都北，东入大江，有泾渭之比，亦谓之佷山北溪。水所经皆石山，路无土岸。其水虚映，俯视游鱼，如乘空也。浅处多五色石，冬夏激素飞清，傍多茂木空岫，静夜听之，恒有清响。百鸟翔禽，哀鸣相和，巡颓浪者，不觉疲而忘归矣。\u003cbr/\u003e\u003cbr/\u003e     油水\u003cbr/\u003e\u003cbr/\u003e     油水出武陵孱陵县西界，县有白石山，油水所出，东迳其县西，与洈水合。水出高城县洈山，东迳其县下，东至孱陵县入油水也。\u003cbr/\u003e\u003cbr/\u003e     东过其县北。\u003cbr/\u003e\u003cbr/\u003e     县治故城，王莽更名孱陆也。刘备孙夫人，权妹也，又更脩之。其城背油向泽。\u003cbr/\u003e\u003cbr/\u003e     又东北入于江。\u003cbr/\u003e\u003cbr/\u003e     油水自孱陵县之东北，迳公安县西，又北流注于大江。\u003cbr/\u003e\u003cbr/\u003e     澧水出武陵充县西历山，东过其县南。\u003cbr/\u003e\u003cbr/\u003e     澧水自县东迳临澧、零阳二县故界。水之南岸，白石双立，厥状类人，高各三十丈，周四十丈。古老传言，昔充县尉与零阳尉共论封境，因相伤害，化而为石，东标零阳，西揭充县。充县废省，临澧县即其地，临澧县之故治，临侧澧水，即为县名，晋太康四年置。\u003cbr/\u003e\u003cbr/\u003e     澧水又东。茹水注之。水出龙茹山，水色清澈，漏石分沙。庄辛说楚襄王所谓饮茹溪之流者也。茹水东注澧水。\u003cbr/\u003e\u003cbr/\u003e     又东过零阳县之北。\u003cbr/\u003e\u003cbr/\u003e     澧水东与温泉水会。水发北山石穴中，长三十丈，冬夏沸涌，常若汤焉。温水南流注于澧水。澧水又东合零溪，水源南出零阳之山，历溪北注澧水。澧水又东，九渡水注之。水南出九渡山，山下有溪，又以九渡为名。山兽咸饮此水，而迳越他津，皆不饮之。九渡水北迳仙人楼下，傍有石形，极方峭，世名之为仙楼。\u003cbr/\u003e\u003cbr/\u003e     水自下历溪曲折，逶迤倾注。行者间关，每所褰氵斥，山、水之号，盖亦因事生焉。九渡水又北流注于澧水。\u003cbr/\u003e\u003cbr/\u003e     澧水又东，娄水入焉。水源出巴东界，东迳天门郡娄中县北，又东迳零阳县，注于澧水。\u003cbr/\u003e\u003cbr/\u003e     澧水又东迳零阳县南，县即零溪以著称矣。澧水又迳渫阳县，左会渫水。水出建平郡，东迳渫阳县南，晋太康中置。渫水又右合黄水，水出零阳县西，北连巫山，溪出雄黄，颇有神异。采之常以冬月祭祀，凿石深数丈，方得佳黄，故溪水取名焉。黄水北流注于渫水。渫水又东注澧水，谓之渫口。澧水又东迳澧阳县南，南临澧水，晋太康四年立，天门郡治也。吴永安六年，武陵郡嵩梁山，高峰孤竦，素壁千寻，望之苕亭，有似香炉。其山洞开玄朗如门，高三百丈，广二百丈，门角上各生一竹，倒垂下拂，谓之天帚。孙休以为嘉祥，分武陵，置天门郡。\u003cbr/\u003e\u003cbr/\u003e     澧水又东历层步山，高秀特出。山下有峭涧，泉流所发，南流注于澧水。\u003cbr/\u003e\u003cbr/\u003e     又东过作唐县北。\u003cbr/\u003e\u003cbr/\u003e     作唐县，后汉分孱陵县置。澧水入县，左合涔水。水出西北天门郡界，南流迳涔坪屯，屯堨涔水，溉田数千顷。又东南流注于澧水。澧水又东，澹水出焉。\u003cbr/\u003e\u003cbr/\u003e     澧水又南迳故郡城东，东转迳作唐县南。\u003cbr/\u003e\u003cbr/\u003e     澧水又东迳安南县南，晋太康元年分孱陵立。澹水注之。水上承澧水于作唐县，东迳其县北，又东注于澧，谓之澹口。王仲宣《赠士孙文始诗》曰：悠悠澹澧者也。\u003cbr/\u003e\u003cbr/\u003e     澧水又东，与赤沙湖水会，湖水北通江而南注澧，谓之沙口，澧水又东南注于沅水，曰澧口，盖其枝渎耳。《离骚》曰：“沅有芷兮澧有兰。”\u003cbr/\u003e\u003cbr/\u003e     又东至长沙下隽县，西北，东入于江。\u003cbr/\u003e\u003cbr/\u003e     澧水流注于洞庭湖，俗谓之曰澧江口也。\u003cbr/\u003e\u003cbr/\u003e     沅水出牂柯且兰县，为旁沟水，又东至镡成县，为沅水。\u003cbr/\u003e\u003cbr/\u003e     东迳无阳县。无水出故且兰，南流至无阳故县。县对无水，因以氏县。无水又东，南入沅，谓之无口。\u003cbr/\u003e\u003cbr/\u003e     沅水东迳无阳县，南临运水。水源出东南岸许山，西北迳其县南，流注于熊溪。熊溪南带移山，山本在水北，夕中风雨，旦而山移水南，故山以移为名，盖亦苍梧郁州，东武怪山之类也。熊溪下注沅水。沅水又东迳辰阳县，县有龙溪，水南出于龙峤之山，北流入于沅。\u003cbr/\u003e\u003cbr/\u003e     沅水又东，滏水注之，水南出扶阳之山，北流会于沅。沅水又东与序溪合，水出义陵郡义陵县鹿阝梁山，西北流迳义陵县，王莽之建平县也，治序溪。其城，刘备之秭归，马良出五溪，绥抚蛮夷，良率诸蛮所筑也。所治序溪，最为沃壤，良田数百顷，特宜稻，修作无废。又西北入于沅。沅水又东，合柱水，水导源柱溪，北流注沅。\u003cbr/\u003e\u003cbr/\u003e     沅水又东迳辰阳县南，东合辰水。水出县三山谷，东南流，独母水注之。水源南出龙门山，历独母溪北入辰水。辰水又迳其县北，旧治在辰水之阳，故即名焉。《楚辞》所谓夕宿辰阳者也。王莽更名会亭矣。辰水又右会沅水，名之为辰溪口。武陵有五溪，谓雄溪、樠溪、无溪、酉溪、辰溪其一焉。夹溪悉是蛮左所居，故谓此蛮五溪蛮也。沅水又迳沅陵县西，有武溪，源出武山，与酉阳分山。\u003cbr/\u003e\u003cbr/\u003e     水源石上有盘瓠迹犹存矣。盘瓠者，高辛氏之畜狗也，其毛五色，高辛氏患犬戎之暴，乃募天下有能得犬戎之将吴将军头者，妻以少女。下令之后，盘瓠遂衔吴将军之首于阙下，帝大喜，未知所报。女闻之以为信不可违，请行，乃以配之，盘瓠负女入南山，上石室中。所处险绝，人迹不至。帝悲思之，遣使不得进，经二年，生六男六女。盘瓠死，因自相夫妻。织绩木皮，染以草实，好五色衣，裁制皆有尾。其母白帝，赐以名山。其后滋蔓，号曰蛮夷。今武陵郡夷，即盘瓠之种落也。其狗皮毛，嫡孙世宝录之。武水南流注于沅。沅水又东，施水注之。水南出施山，溪源有阳欺崖，崖色纯素，望同积雪。下有二石室，先有人居处其间。\u003cbr/\u003e\u003cbr/\u003e     细泉轻流，望川竞注，故不可以言也。施水北流会于沅。\u003cbr/\u003e\u003cbr/\u003e     沅水又东迳沅陵县北，汉故顷侯吴阳之邑也。王莽改曰沅陆县。北枕沅水。\u003cbr/\u003e\u003cbr/\u003e     沅水又东迳县故治北，移县治，县之旧城置都尉府。因冈傍阿，势尽川陆，临沅对酉，二川之交会也。酉水导源益州巴郡临江县，故武陵之充县酉源山，东南流，迳黚阳故县南，又东迳迁陵故县界，与西乡溪谷，即延江之枝津，更始之下流，谓之西乡溪口。酉水又东迳迁陵县故城北，王莽更名曰迁陆也。酉水东迳酉阳故县南，县故酉陵也。酉水又东迳沅陵县北，又东南迳潘承明垒西，承明讨五溪蛮，营军所筑也。萁城跨山枕谷，酉水又南注沅水，阚骃谓之受水，其水所决入，名曰酉口。沅水又迳窦应明城侧，应明以元嘉初伐蛮所筑也。沅水又东。溪水南出茗山，山深回险，人兽阻绝、溪水北泻沅川。沅水又东，与诸鱼溪水合，水北出诸鱼山，山与天门郡之澧阳县分岭，溪水南流会于沅。沅水又东，夷水入焉。水南出夷山，北流注沅。夷山东接壶头山，山高一百里，广圆三百里。\u003cbr/\u003e\u003cbr/\u003e     山下水际，有新息侯马援征武溪蛮停军处，壶头径曲多险，其中纡折千滩。援就壶头，希效早成，道遇瘴毒，终没于此。忠以获谤，信可悲矣！刘澄之曰：沅水自壶头枝分，跨三十三渡，迳交趾龙编县东北，入于海。脉水寻梁，乃非关究，但古人许以传疑，聊书所闻耳。\u003cbr/\u003e\u003cbr/\u003e     又东北过临沅县南。","cnt":0,"sort":6631791,"author":"(北魏)郦道元","prev":"6631790.html","next":"6631792.html","book_title":"水经注","updateTimeFmt":"2024-03-28 17:25:43","category":"都市小说"}