{"id":0,"code":"6631752.html","title":"第51章 汝水(1)","latest_chapter_name":"正文 第98章 渐江水 斤江水(3)","xiao_shuo_code":"9242","content":"\u003cbr/\u003e\u003cbr/\u003e    汝水出河南梁县勉乡西天息山。\u003cbr/\u003e\u003cbr/\u003e     《地理志》曰：出高陵山，即猛山也。亦言出南阳鲁阳县之大盂山，又言：出弘农卢氏县还归山，《博物志》曰：汝出燕泉山，并异名也。余以永平中，蒙除鲁阳太守，会上台下，列山川图，以方志参差，遂令寻其源流。此等既非学徒，难以取悉，既在迳见，不容不述。今汝水西出鲁阳县之大盂山黄柏谷，严鄣深高，山岫邃密，石径崎岖，人迹裁交，西即卢氏界也。其水东北流，迳太和城西，又东流迳其城北。左右深松列植，筠柏交荫，尹公度之所栖神处也。又东届尧山西领下，水流两分，一水东迳尧山南，为滍水也，即《经》所言滍水出尧山矣。一水东北出为汝水，历蒙柏谷，左右岫壑争深，山阜竞高，夹水层松茂柏，倾山荫渚，故世人以名也。津流不已，北历长白沙口，狐白溪水注之。夹岸沙涨若雪，因以取名。其水南出狐白川，北流注汝水，又东北趣狼皋山者也。\u003cbr/\u003e\u003cbr/\u003e     东南过其县北。\u003cbr/\u003e\u003cbr/\u003e     汝水自狼皋山东出峡，谓之汝厄也。东历麻解城北，故鄤乡城也，谓之蛮中。《左传》所谓单浮馀围蛮氏，蛮氏溃者也。杜预曰：城在河南新城县之东南，伊洛之戎，陆浑蛮氏城也。俗以为麻解城，非也，盖蛮、麻读声近故也。\u003cbr/\u003e\u003cbr/\u003e     汝水又迳周平城南。京相璠曰：霍阳山在周平城东南者也。\u003cbr/\u003e\u003cbr/\u003e     汝水又东，与三屯谷水合，水出南山，北流，迳石碣东。柱侧刊云河南界。\u003cbr/\u003e\u003cbr/\u003e     又有一碣，题言洛阳南界。碑柱相对，既无年月，竟不知何代所表也。其水又北流，注于汝水。\u003cbr/\u003e\u003cbr/\u003e     汝水又东与广成泽水合，水出狼皋山北泽中。安帝永初元年，以广成游猎地假与贫民。元初二年，邓太后临朝，邓骘兄弟辅政。世士以为文德可兴，武功宜废，寝蒐狩之礼，息战阵之法。于时，马融以文武之道，圣贤不坠，五材之用，无或可废，作《广成颂》云：大汉之初基也，揆厥灵囿，营于南郊。右矕三涂，左枕嵩狱，面据衡阴，背箕王屋，浸以波、溠，演以荥、洛。金山、石林，殷起乎其中。神泉侧出，丹水、涅池。怪石浮磬，燿焜于其陂。桓帝延熹元年，校猎广成，遂幸函谷关。其水自泽东南流，迳温泉南，与温泉水合。温水数源，扬波于川左，泉上，华宇连荫，茨甍交拒，方塘石沼，错落其间，颐道者多归之。\u003cbr/\u003e\u003cbr/\u003e     其水东南流，注广成泽水。泽水又东南入于汝水。汝水又东，得鲁水口。水上承阳人城东鲁公陂。城，古梁之阳人聚也，秦灭东周，徒其君于此。陂水东南流，合于涧水，水出北山，南流注之，又乱流，注于汝水。汝水之右，有霍阳聚。汝水迳其北，东合霍阳山水，水出南山，杜预曰：河南梁县有霍山者也。其水东北流，迳霍阳聚东，世谓之华浮城，非也。《春秋左传·哀公四年》，楚侵梁及霍。\u003cbr/\u003e\u003cbr/\u003e     服虔曰：梁、霍，周南鄙也。建武二年，世祖遣征虏将军祭遵攻蛮中山贼张满，时，厌新、柏华馀贼合，攻得霍阳聚，即此。水又迳梁城西。按《春秋》，周小邑也，于战国为南梁矣。故《经》云，汝水迳其县北，俗谓之治城，非也，以北有注城故也。今置治城县，治霍阳山。水又东北流，注于汝水。\u003cbr/\u003e\u003cbr/\u003e     汝水又左合三里水，水北出梁县西北，而东南流，迳其县故城西，故{单心}狐聚也。《地理志》云：秦灭西周，徙其君于此，因乃县之。杜预曰：河南县西南有梁城，即是县也。水又东南，迳注城南。司马彪曰：河南梁县有注城。《史记》魏文侯三十二年，败秦于注者也。又与一水合，水发注城东坂下，东南流注三里水。三里水又乱流入于汝。\u003cbr/\u003e\u003cbr/\u003e     汝水又东迳成安县故城北。按《地理志》，颍川郡有成安县，侯国也。《史记·建元以来功臣侯者年表》曰：汉武帝元鼎五年，校尉韩千秋击南越，死，封其子韩延年为成安侯。即此邑矣。世谓之白泉城，非也，俗谬耳。\u003cbr/\u003e\u003cbr/\u003e     汝水又东，为周公渡，藉承休之徽号，而有周公之嘉称也。\u003cbr/\u003e\u003cbr/\u003e     汝水又东，黄水注之。水出梁山，东南迳周承休县故城东，为承休水。县，故子南国也。汉武帝元鼎四年，幸洛阳，巡省豫州，观於周室，邈而无祀。询问耆老，乃得孽子嘉，封为周子南君，以奉周祀。按《汲冢古文》谓卫将军文子为子南弥牟，其后有子南劲。《纪年》，劲朝于魏。后惠成王如卫，命子南为侯。\u003cbr/\u003e\u003cbr/\u003e     秦并六国，魏最后灭。疑嘉是卫后，故氏子南而称君也。初元五年，为周承休邑。\u003cbr/\u003e\u003cbr/\u003e     《地理志》：侯国也，元帝置。元始二年，更曰郑公。王莽之嘉美也。故汝渡有周公之名，盖藉邑以纳称，世谓之黄城，水曰黄水，皆非也。其水又东南，迳白茅台东，又南迳梁瞿乡西，世谓之期城，非也。按《后汉书》世祖自颍川往梁瞿乡，冯鲂先诣行所，即是邑也。水积为陂，世谓之黄陂。东转，迳其城南，东流，右合汝水。\u003cbr/\u003e\u003cbr/\u003e     又东南过颍川郏县南。\u003cbr/\u003e\u003cbr/\u003e     汝水又东与张磨泉合，水发北阜，春夏水盛，则南注汝水。汝水又东，分为西长湖，湖水南北五十馀步，东西三百步。汝水又东，扈涧水北出大刘山，南迳木蓼堆东、郏城西，南流入于汝。\u003cbr/\u003e\u003cbr/\u003e     汝水又右，迤为湖。湖水南北八九十步，东西四五百步，俗谓之东长湖，湖水下入汝，古养水也，水出鲁阳县北将孤山北长冈下。数泉俱发，东历永仁三堆南。又东迳沙川，世谓之沙水，历山符垒北，又东迳沙亭南，故养阴里也。司马彪《郡国志》曰：襄城有养阴里。京相璠曰：在襄城郏县西南。养，水名也，俗以是水为沙水，故亦名之为沙城，非也。又城处水之阳，而以阴为称，更用惑焉。\u003cbr/\u003e\u003cbr/\u003e     但流杂间居，裂溉互移，致令川渠异容，津途改状，故物望疑焉。又右会堇沟水，水出沛公垒西六十许步。盖汉祖入关，往征是由，故地擅斯目矣。其水东北注养，乱流注汝水也。汝水又迳郏县故城南，━━《春秋·昭公十九年》，楚令尹子瑕之所城也。━━滶水注之。水出鲁阳县之将孤山，东南。流许慎云：水出南阳鲁阳，入父城，从水，敖声。吕忱《字林》亦言在鲁阳。滶水东入父城县，与桓水会。水出鲁阳北山，水有二源奇导于贾复城，合为一渎。迳贾复城北，复南击郾所筑也。俗语讹谬，谓之寡妇城，水曰寡妇水。此渎水有穷通，故有枯渠之称焉。其水东北流至父城县北，右注滶水，乱流又东北至郏，入汝。\u003cbr/\u003e\u003cbr/\u003e     汝水又东南，左合蓝水，水出阳翟县重领山，东南流，迳纪氏城西，有层台，谓之纪氏台。《续汉书》曰：世祖车驾西征，盗贼群起。郏令冯鲂为贼延裒所攻，力屈。上诣纪氏，群贼自降。即是处，在郏城东北十馀里。其水又东南流，迳黄阜东，而南入汝水。\u003cbr/\u003e\u003cbr/\u003e     汝水又东南流，与白沟水合，水出夏亭城西，又南迳龙城西。城西北即摩陂也，纵广可一十五里。魏青龙元年，有龙见于郏之摩陂，明帝幸陂观龙，于是改摩陂曰龙陂，其城曰龙城，其水又南入于汝水。又东南与龙山水会，水出龙山龙溪，北流际父城县故城东。昔楚平王大城城父以居太子建，故杜预曰：即襄城之城父县也。冯异据之，以降世祖，用报巾车之恩也。其水又东北流，与二水合，俱出龙山，北流注之，又东北入于汝水。\u003cbr/\u003e\u003cbr/\u003e     汝水又东南，迳襄城县故城南。王隐《晋书地道记》曰：楚灵王筑。刘向《说苑》曰：襄城君始封之日，服翠衣，带玉佩，徙倚于流水之上，即是水也。\u003cbr/\u003e\u003cbr/\u003e     楚大夫庄辛所说处。后乃县之。吕后元年，立孝惠后宫子义为侯国，王莽更名相成也。黄帝尝遇牧童于田野。故嵇叔夜赞曰：奇矣难测，襄城小童，倦游六合，来憩兹邦也。其城南对汜城，周襄王出郑居汜，即是此城也。《春秋·襄公二十六年》，楚伐郑，涉汜而归。杜预曰：涉汝水于汜城下也。晋襄城郡治。京相璠曰：周襄王居之，故曰襄城也。今置关于其下。\u003cbr/\u003e\u003cbr/\u003e     汝水又东南流，迳西不羹城南。《春秋左传·昭公二十年》，楚灵王曰：昔诸侯远我而畏晋，今我大城陈、蔡、不羹，赋皆千乘，诸侯其畏我乎？《东观汉记》曰：车骑马防以前参药，勤劳省闼，增封侯国襄城羹亭千二百五十户，即此亭也。汝水又东南，迳繁邱城南，而东南出也。\u003cbr/\u003e\u003cbr/\u003e     又东南，过定陵县北。\u003cbr/\u003e\u003cbr/\u003e     湛水出犨县北鱼齿山西北，东南流，历鱼齿山下，为湛浦，方五十馀步。\u003cbr/\u003e\u003cbr/\u003e     《春秋·襄公十六年》，晋伐楚，报杨梁之役。楚公子格及晋师战於湛阪，楚师败绩，遂侵方城之外。今水北悉忱翼山阜，于父城东南，湛水之北，山有长阪，盖即湛水以名阪，故有湛阪之名也。湛水又东南迳蒲城北，京相璠曰：昆阳县北有蒲城，蒲城北有湛水者，是也。湛水又东，于汝水九曲北东入汝。杜预亦以是水为湛水矣。《周礼》：荆州，其浸颍、湛。郑玄云未闻，盖偶有不照也。今考地则不乖其土，言水则有符经文矣。","cnt":0,"sort":6631752,"author":"(北魏)郦道元","prev":"6631751.html","next":"6631753.html","book_title":"水经注","updateTimeFmt":"2024-03-28 17:25:43","category":"都市小说"}