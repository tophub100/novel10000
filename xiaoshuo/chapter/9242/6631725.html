{"id":0,"code":"6631725.html","title":"第24章 清水(3)","latest_chapter_name":"正文 第98章 渐江水 斤江水(3)","xiao_shuo_code":"9242","content":"\u003cbr/\u003e\u003cbr/\u003e    又东北过馆陶县北，又东北过清渊县西。\u003cbr/\u003e\u003cbr/\u003e     白沟水又东北，迳赵城西，又北阿难河出焉，盖魏将阿难所导，以利衡渎，遂有阿难之称矣。\u003cbr/\u003e\u003cbr/\u003e     白沟又东北，迳空陵城西，又北迳乔亭城西，东去馆陶县故城十五里，县即《春秋》所谓冠氏也，魏阳平郡治也。淇水又屈迳其县北。\u003cbr/\u003e\u003cbr/\u003e     又东北，迳平恩县故城东。《地理风俗记》曰：县故馆陶之别乡也，汉宣帝地节三年置，以封后父许伯为侯国。《地理志》，王莽之延平县矣。\u003cbr/\u003e\u003cbr/\u003e     淇水又东迳清渊县故城西，又历县之西北为清渊，故县有清渊之名矣，世谓之鱼池城，非也。\u003cbr/\u003e\u003cbr/\u003e     淇水又东北迳榆杨城北。汉武帝封太常江德为侯国。文颖曰：邑在魏郡清渊，世谓之清渊城，非也。\u003cbr/\u003e\u003cbr/\u003e     又东北过广宗县东，为清河。\u003cbr/\u003e\u003cbr/\u003e     清河东北迳广宗县故城南。和帝永元五年，封皇太子万年为王国。田融言，赵立建兴郡于城内，置临清县于水东，自赵石始也。清河之右，有李云墓。云字行祖，甘陵人。好学，善阴阳，举李廉，迁白马令。中常侍单超等立掖庭民女亳氏为后，后家封者四人，赏赐巨万。云上书，移副三府曰：孔子云，帝者，谛也。\u003cbr/\u003e\u003cbr/\u003e     今尺一拜用，不经御省，是帝欲不谛乎？帝怒，下狱，杀之。后冀州刺史贾琮使行部，过祠云墓，刻石表之，今石柱尚存，俗犹谓之李氏石柱。\u003cbr/\u003e\u003cbr/\u003e     清河又东北，迳界城亭东。水上有大梁，谓之界城桥。《英雄记》曰：公孙瓒击青州黄巾贼，大破之，还屯黄宗。袁本初自往征瓒，合战于界桥南二十里。\u003cbr/\u003e\u003cbr/\u003e     绍将曲义破瓒于界城桥，斩瓒冀州刺史严纲，又破瓒殿兵于桥上，即此梁也。世谓之鬲城桥，盖传呼失实矣。\u003cbr/\u003e\u003cbr/\u003e     清河又东北迳信乡西。《地理风俗记》曰：甘陵西北十七里有信乡，故县也。\u003cbr/\u003e\u003cbr/\u003e     清河又北，迳信成县故城西。应劭曰：甘陵西北五十里有信成亭，故县也。赵置水东县于此城，故亦曰水东城。\u003cbr/\u003e\u003cbr/\u003e     清河又东北，迳清阳县故城西，汉高祖置清河郡，治此。景帝中三年封皇子乘为王国，王莽之河平也。汉光武建武二年，西河鲜于冀为清河太守，作公廨，未就而亡。后守赵高计功用二百万，五官黄秉、功曹刘适言四百万钱。于是冀乃鬼见，白日道从入府，与高及秉等对共计校，定为适、秉所割匿。冀乃书表自理。\u003cbr/\u003e\u003cbr/\u003e     其略言：高贵不尚节，亩垄之夫，而箕踞遗类，研密失机，婢妾其性，媚世求显，偷窃银艾，鄙辱天官，《易》讥负乘，诚高之谓。臣不胜鬼言，谨因千里驿闻，付高上之，便西北去三十里，车马皆灭，不复见。秉等皆伏地物故。高以状闻，诏下还冀西河田宅，妻子焉，兼为差代，以旌幽中之讼。汉桓帝建和二年改清河为甘陵王国，以王妖言徙，其年立甘陵郡，治此焉。\u003cbr/\u003e\u003cbr/\u003e     又东北过东武城县西。\u003cbr/\u003e\u003cbr/\u003e     清河又东北，迳陵乡西。应劭曰：东武城西南七十里有陵乡，故县也。后汉封太仆梁松为侯国，故世谓之梁侯城，遂立侯城县治也。\u003cbr/\u003e\u003cbr/\u003e     清河又东北，迳东武城县故城西。《史记》，赵公子胜号平原君，以解邯郸之功，受封于此。定襄有武城，故加东矣。清河又东北，迳复阳县故城西。汉高祖七年，封右司马陈胥为侯国，王莽更名之曰乐岁。《地理风俗记》曰：东武城西北三十里，有复阳亭，故县也。世名之曰槛城，非也。\u003cbr/\u003e\u003cbr/\u003e     清河又东北流，迳枣强县故城东。《史记·建元以来王子侯者年表》云：汉武帝元朔三年，封广川惠王子晏为侯国也。应劭《地理风俗记》曰：东武城西北五十里，有枣强城，故县也。\u003cbr/\u003e\u003cbr/\u003e     又北过广川县东。\u003cbr/\u003e\u003cbr/\u003e     清河北迳广川县故城南。阚骃曰：县中有长河为流，故曰广川也。水侧有羌垒，姚氏之故居也，今广川县治。清河又东北，迳历县故城南。《地理志》，信都之属县也，王莽更名曰历宁也。应劭曰：广川县西北三十里，有历城亭，故县也。今亭在县东如北，水济尚谓之为历口渡也。\u003cbr/\u003e\u003cbr/\u003e     又东过修县南，又东北过东光县西。\u003cbr/\u003e\u003cbr/\u003e     清河又东北，左与张甲屯、绛故渎合。阻深堤高障，无复有水矣。又迳修县故城南，屈迳其城东。修音条。王莽更名之曰治修。《郡国志》曰：故属信都。\u003cbr/\u003e\u003cbr/\u003e     清河又东北，左与横漳枝津故渎合。又东北迳修国故城东，汉文帝封周亚夫为侯国，故世谓之北修城也。清河又东北，迳邸阁城东。城临侧清河，晋修县治。\u003cbr/\u003e\u003cbr/\u003e     城内有县长鲁国孔明碑。\u003cbr/\u003e\u003cbr/\u003e     清河又东，至东光县西南，迳胡苏亭。《地理志》，东光有胡苏亭者也。世谓之羌城，非也。\u003cbr/\u003e\u003cbr/\u003e     又东北，右会大河故渎，又迳东光县故城西。后汉封耿纯为侯国。初平二年，黄巾三十万人，入渤海，公孙瓒破之于东光界，追奔是水，斩首三万，流血丹水，即是水也。\u003cbr/\u003e\u003cbr/\u003e     又东北过南皮县西。\u003cbr/\u003e\u003cbr/\u003e     清河又东北，无棣沟出焉。东迳南皮县故城南，又东迳乐亭北，《地理志》之临乐县故城也，王莽更名乐亭。《晋书地道志》、《太康地记》，乐陵国有新乐县，即此城矣。又东迳新乡城北，即《地理志》高乐故城也，王莽更之曰为乡矣。无棣沟又东分为二渎。无棣沟又东迳乐陵郡北。\u003cbr/\u003e\u003cbr/\u003e     又东屈而北出，又东转，迳苑乡故城南，又东南，迳高城县故城南，与枝渎合。渎上承无棣沟，南迳乐陵郡西，又东南，迳千童县故城东。《史记·建元以来王子侯者年表》曰：故重也，一作千钟。汉武帝元朔四年，封河间献王子刘阴为侯国。应劭曰：汉灵帝改曰饶安也。魏沧州治。枝渎又南东屈，东北注无棣沟。\u003cbr/\u003e\u003cbr/\u003e     无棣沟又东北，迳一故城北，世谓之功城也。又东北，迳盐山东北入海。《春秋·僖公四年》，齐、楚之盟于召陵也，管仲曰：昔召康公锡命先君太公履，北至于无棣。盖四履之所也。京相璠曰：旧说无棣在辽西孤竹县。二说参差，未知所定。然管仲以责楚，无棣在此，方之为近。既世传以久，且以闻见书之。清河又东北，迳南皮县故城西。《十三州志》曰：章武有北皮亭，故此曰南皮也。王莽之迎河亭。《史记·惠景侯者年表》云：汉文帝后七年中，封孝文后兄子彭祖为侯国。建安中，魏武擒袁谭于此城也。\u003cbr/\u003e\u003cbr/\u003e     清河又北，迳北皮城东，左会滹沱别河故渎，谓之合口，故谓之合城也。\u003cbr/\u003e\u003cbr/\u003e     《地理风俗记》曰：南皮城北五十里有北皮城，即是城矣。\u003cbr/\u003e\u003cbr/\u003e     又东北，过浮阳县西。\u003cbr/\u003e\u003cbr/\u003e     清河东北流，浮水故渎出焉。按《史记》，赵之南界，有浮水出焉。浮水在南，而此有浮阳之称者，盖浮水出入津流，同逆混并，清漳二渎，河之旧道，浮水故迹，又自斯别，是县有浮阳之名也。首受清河于县界，东北迳高城县之苑乡城北，又东迳章武县之故城南。汉文帝后七年，封孝文后弟窦广国为侯国。王莽更名桓章。晋太始中，立章武郡，治此。浮水故渎，又东迳箧山北。《魏土地记》曰：高城东北五十里有箧山，长七里。浮渎又东北，迳柳县故城南。汉武帝元朔四年，封齐孝王子刘阳为侯国。《地理风俗记》曰：高城县东北五十里有柳亭，故县也，世谓之辟亭，非也。浮渎又东北，迳汉武帝望海台，又东注于海。应劭曰：浮阳，浮水所出，入海，潮汐往来日再。今沟无复有水也。\u003cbr/\u003e\u003cbr/\u003e     清河又北，分为二渎，枝分东出，又谓之浮渎。清河又北，迳浮阳县故城西，王莽之浮城也。建武十五年，更封骁骑将军平乡侯刘歆为侯国。魏浮阳郡治。又东北，滹沱别渎注焉，谓之合口也。\u003cbr/\u003e\u003cbr/\u003e     又东北，过濊邑北。\u003cbr/\u003e\u003cbr/\u003e     濊水出焉。\u003cbr/\u003e\u003cbr/\u003e     又东北，过乡邑南。\u003cbr/\u003e\u003cbr/\u003e     清河又东，分为二水，枝津右出焉。东迳汉武帝故台北。《魏土地记》曰：章武县东一百里，有武帝台。南北有二台。相去六十里，基高六十丈，俗云，汉武帝东巡海上所筑。又东注于海。清河又东北，迳纻姑邑南，俗谓之新城，非也。\u003cbr/\u003e\u003cbr/\u003e     又东北，过穷河邑南。\u003cbr/\u003e\u003cbr/\u003e     清河又东北，迳穷河邑南，俗谓之三女城，非也。东北至泉周县，北入滹沱水。《经》曰：笥沟东南至泉周县，与清河合，自下为派河尾也。又东，泉周渠出焉。\u003cbr/\u003e\u003cbr/\u003e     又东北，过漂榆邑，入于海。\u003cbr/\u003e\u003cbr/\u003e     清河又东，迳漂榆邑故城南，俗谓之角飞城。《赵记》云：石勒使王述煮盐于角飞，即城异名矣。《魏土地记》曰：高城县东北一百里，北尽漂榆东临巨海，民咸煮海水，藉盐为业。即此城也。清河自是入于海。\u003cbr/\u003e\u003cbr/\u003e     荡水\u003cbr/\u003e\u003cbr/\u003e     荡水出河内荡阴县西山东。\u003cbr/\u003e\u003cbr/\u003e     荡水出县西石尚山，东流，迳其县故城南，县因水以取名也。晋伐成都王颖，败帝于是水之南，卢綝《四王起事》曰：惠帝征成都王颖，战败，时举辇司马八人，辇犹在肩上，军人竞就杀举辇者，乘舆顿地，帝伤三矢，百僚奔散。惟侍中嵇绍扶帝，士将兵之。帝曰：吾吏也，勿害之。众曰：受太弟命，惟不犯陛下一人耳。遂斩之，血污帝袂，将洗之，帝曰：嵇侍中血，勿洗也。此则稽延祖殒命之所。\u003cbr/\u003e\u003cbr/\u003e     东北至内黄县，入于黄泽。\u003cbr/\u003e\u003cbr/\u003e     羑水出荡阴西北韩大牛泉。《地理志》曰：县之西山，羑水所出也。羑水又东，迳韩附壁北，又东，流迳羑城北，故羑里也。《史记音义》曰：牖里在荡阴县。《广雅》称：狱，犴也。夏曰夏台，殷曰羑里，周曰囹圄。皆圜土。昔殷纣纳崇侯虎之言，囚西伯于此。散宜生、南宫括见文王，乃演《易》，用明否、泰始终之义焉。羑城北水积成渊，方一十馀步，深一丈馀，东至内黄，与防水会。\u003cbr/\u003e\u003cbr/\u003e     水出西山马头涧，东迳防城北，卢谌《征艰赋》所为越防者也。其水东南流，注于羑水，又东历黄泽入荡水。《地理志》曰：羑水至内黄入荡者也。\u003cbr/\u003e\u003cbr/\u003e     荡水又东，与长沙沟水合，其水导源黑山北谷。东流迳晋鄙故垒北，谓之晋鄙城，名之为魏将城。昔魏公子无忌矫夺晋鄙军于是处，故班叔皮《游居赋》曰：过荡阴而吊晋鄙，责公子之不臣者也。其水又东，谓之宜师沟。又东，迳荡阴县南，又东，迳枉人山东北至内黄县，右入荡水，亦谓之黄雀沟。是水，秋夏则泛，春冬则耗。\u003cbr/\u003e\u003cbr/\u003e     荡水又东，迳内黄城南，陈留有外黄，故称内也。东注白沟。\u003cbr/\u003e\u003cbr/\u003e     洹水\u003cbr/\u003e\u003cbr/\u003e     洹水出上党泫氏县。\u003cbr/\u003e\u003cbr/\u003e     水出洹山，山在长子县也。\u003cbr/\u003e\u003cbr/\u003e     东过隆虑县北。\u003cbr/\u003e\u003cbr/\u003e     县北有隆虑山，昔帛仲理之所游神也，县因山以取名。汉高帝六年，封周灶为侯国。应劭曰：殇帝名曰隆，故改从林也。县有黄水，出于神囷之山，黄华谷北崖。山高十七里，水出木门带，带即山之第三级也，去地七里，悬水东南注壑，直泻岩下，状若鸡翘，故谓之鸡翘洪，盖亦天台、赤城之流也。其水东流至谷口，潜入地下，东北一十里，复出，名柳渚，渚周四五里，是黄水重源再发也。东流，苇泉水注之，水出林虑山北泽中。东南流与双泉合，水出鲁般门东，下流，入苇泉水。苇泉水又东南流，注黄水，谓之陵阳水。又东，入于洹水也。\u003cbr/\u003e\u003cbr/\u003e     又东北出山，过邺县南。\u003cbr/\u003e\u003cbr/\u003e     洹水出山，东迳殷墟北。《竹书纪年》曰：盘庚即位，自奄迁于北蒙曰殷。\u003cbr/\u003e\u003cbr/\u003e     昔者项羽与章邯盟于此地矣。洹水又东，枝津出焉。东北流，迳邺城南，谓之新河。又东，分为二水。北水北迳东明观下，昔慕容隽梦石虎齿其臂，寤而恶之，购求其尸，而莫之知。后宫嬖妾言虎葬东明观下，于是掘焉，下度三泉，得其棺，剖棺出尸，尸僵不腐。隽骂之曰：死胡安敢梦生天子也！使御史中尉阳约数其罪而鞭之。此盖虎始葬处也。又北迳建春门，石梁不高大，治石工密。旧桥首夹建两石柱，螭矩趺勒甚佳。乘舆南幸，以其作制华妙，致之于平城。东侧西屈，北对射堂。渌水平潭，碧林侧浦，可游憩矣。其水际其西，迳魏武玄武故苑。苑旧有玄武池，以肄舟楫。有鱼梁钓台，竹木灌丛，今池林绝灭，略无遗迹矣。其水西流注于漳。南水东北迳女亭城北，又东北迳高陵城南，东绝坰沟，又东迳鸬鹚陂，北与台陂水合。陂东西三十里，南北……注白沟。坰沟上承洹水，北绝新河，北迳高陵城东，又北迳斥丘县故城西。县南角有斥丘，盖因丘以氏县。故乾侯矣，《春秋经》书昭公二十八年，公如晋次于乾侯也。汉高帝六年，封唐厉为侯国，王莽之利丘矣。又屈迳其城北，东北流注于白沟。\u003cbr/\u003e\u003cbr/\u003e     洹水自邺，东迳安阳县故城北。徐广《晋纪》曰：石遵自李城北入，斩张豺于安阳，是也。《魏土地记》曰：邺城南四十里，有安阳城，城北有洹水东流者也。\u003cbr/\u003e\u003cbr/\u003e     洹水又东，至长乐县，左则坰沟出焉。洹水又东，迳长乐县故城南。按《晋书？地理志》曰，魏郡有长乐县也。\u003cbr/\u003e\u003cbr/\u003e     又东过内黄县北，东入于白沟。\u003cbr/\u003e\u003cbr/\u003e     洹水迳内黄县北，东流注于白沟，世谓之洹口也。许慎《说文》、吕忱《字林》并云：洹水出晋、鲁之间。昔声伯梦涉洹水，或与己琼瑰而食之，泣而又为琼瑰，盈其怀矣。从而歌曰：济洹之水，赠我以琼瑰。归乎！归乎！琼瑰盈吾怀乎！后言之之暮而卒，即是水也。","cnt":0,"sort":6631725,"author":"(北魏)郦道元","prev":"6631724.html","next":"6631726.html","book_title":"水经注","updateTimeFmt":"2024-03-28 17:25:43","category":"都市小说"}