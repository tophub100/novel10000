{"id":0,"code":"6631742.html","title":"第41章 谷水(2)","latest_chapter_name":"正文 第98章 渐江水 斤江水(3)","xiao_shuo_code":"9242","content":"\u003cbr/\u003e\u003cbr/\u003e    谷水又东，屈南，迳建春门石桥下。即上东门也。阮嗣宗《咏怀诗》曰：步出上东门者也。一曰上升门，晋曰建阳门。《百官志》曰：洛阳十二门，每门候一人，六百石。《东观汉记》曰：郅惲为上东门候。光武尝出，夜还，诏开门，欲入，惲不内。上令从门间识面。惲曰：火明辽远。遂拒不开，由是上益重之。\u003cbr/\u003e\u003cbr/\u003e     亦袁本初挂节处也。桥首建两石柱，桥之右柱铭云：阳嘉四年乙酉、壬申诏书，以城下漕渠东通河，济，南引江，淮，方贡委输，所由而至，使中谒者魏郡清渊马宪监作石桥梁柱，敦敕工匠，尽要妙之巧，撰立重石，累高周距，桥工路博，流通万里，云云。河南尹邳崇\u0026lt;阝嵬\u0026gt;、丞渤海重合双福、水曹掾中牟任仿、史王荫、史赵兴、将作吏睢阳申翔、道桥掾成睾卑国，洛阳令江双、丞平阳降、监掾王腾之、主石作右北平山仲。三月起作，八月毕成。其水依柱，又自乐里道屈而东，出阳渠。昔陆机为成都王颖入洛，败北而返。水南即马市也，旧洛阳有三市，斯其一也。即嵇叔夜为司马昭所害处也。北则白社故里也，昔孙子荆会董威辇於白社，谓此矣，以同载为荣，故有《威辇图》。又东迳马市石桥。桥南有二石柱，并无文刻也。汉司空渔阳王梁之为河南也，将引谷水以溉京都，渠成而水不流，故以坐免。后张纯堰洛水以通漕，洛中公私穰赡。是渠今引谷水，盖纯之创也。\u003cbr/\u003e\u003cbr/\u003e     按陆机《洛阳记》、刘澄之《永初记》言，城之四面，有阳渠，周公制之也。昔周迁殷民於洛邑，城隍逼狭，卑陋之所耳。晋故城成周以居敬王，秦又广之，以封不韦，以是推之，非专周公可知矣。亦谓之九曲渎。《河南十二县境簿》云：九曲渎在河南巩县西，西至洛阳。又按傅畅《晋书》云：都水使者陈狼凿运渠，从洛口入，注九曲，至东阳门。是以阮嗣宗《咏怀诗》所谓朝出上东门，遥望首阳基，又言遥遥九曲间，裴徊欲何之者也。阳渠水南暨阊阖门，汉之上西门者也。\u003cbr/\u003e\u003cbr/\u003e     《汉官仪》曰：上西门所以不纯白者，汉家厄于戍，故以丹漆镂之。太和迁都，徙门南侧。其水北乘高渠，枝分上下，历故石桥东，入城，迳瑶光寺，中有碑，碑侧法《子丹碑》，作龙矩势，于今作则佳，方古犹劣。渠水又东，历故金市南，直千秋门，古宫门也。又枝流入石逗，伏流注灵芝九龙池。魏太和中，皇都迁洛阳，经构宫极，修理街渠，务穷幽隐。发石视之，曾无毁坏，又石工细密，非今之拟，亦可为精至也，遂因用之。其一水自千秋门南流，迳神虎门下，东对云龙门。二门衡栿之上，皆刻云龙风虎之状，以火齐薄之。及其晨光初起，夕景斜辉，霜文翠照，陆离眩目。又南迳通门、掖门西。又南流，东转，迳阊阖门南。\u003cbr/\u003e\u003cbr/\u003e     案礼：王有五门，谓皋门、库门、雉门、应门、路门。路门一曰毕门，亦曰虎门也。魏明帝上法太极于洛阳南宫，起太极殿于汉崇德殿之故处，改雉门为阊阖门。\u003cbr/\u003e\u003cbr/\u003e     昔在汉世，洛阳宫殿门题，多是大篆，言是蔡邕诸子。自董卓焚宫殿，魏太祖平荆州，汉吏部尚书安定梁孟皇，善师宜官八分体，求以赎死。太祖善其法，常仰系帐中，爱玩之，以为胜宜官。北宫榜题，咸是鹄笔。南宫既建，明帝令侍中京兆韦诞以古篆书之。皇都迁洛，始令中书舍人沈含馨以隶书书之。景明、正始之年，又敕符节令江式以大篆易之。公诸桁榜题，皆是式书。《周官》：太宰以正月悬治法于象魏。《广雅》曰：阙谓之象魏。《风俗通》曰：鲁昭公设两观于门，是谓之阙，从门，叹声。《尔雅》曰：观谓之阙。《说文》曰：阙，门观也。\u003cbr/\u003e\u003cbr/\u003e     《汉官典职》偃师去洛四十五里，望朱雀阙，其上郁然与天连，是明峻极矣。\u003cbr/\u003e\u003cbr/\u003e     《洛阳故宫名》有朱雀阙、白虎阙、苍龙阙、北阙，南宫阙也。《东观汉记》曰：更始发洛阳，李松奉引，车马奔，触北阙铁柱门，三马皆死，即斯阙也。《白虎通》曰：门必有阙者何？阙者，所以餙门，别尊卑也。今阊阖门外，夹建巨阙，以应天宿，虽不如礼，犹象而魏之上加复思，以易观矣。《广雅》曰：复思谓之屏。《释名》曰：屏，自障屏也。罦思在门外，罦，复也。臣将入请事，于此复重思之也。汉末兵起，坏园陵罦思，曰：无使民复思汉也。故《盐铁论》曰：垣阙罦思，言树屏隅角所架也。颖容又曰：阙者，上有所失，下得书之于阙，所以求论誉于人，故谓之阙矣。今阙前水南道右，置登闻鼓以纳谏也。昔黄帝立明堂之议，尧有行衢室之问，舜有告善之旌，禹有立鼓之讯，汤有总街之诽，武王有灵台之复，皆所以广设过误之备也。渠水又枝分，夹路南出，迳太尉、司徒两坊间，谓之铜驼街。旧魏旧帝置铜驼诸兽于阊阖南街。陆机云：驼高九尺，脊出太尉坊者也。水西有永宁寺，熙平中始创也。作九层浮图，浮图下基，方一十四丈，自金露柈下至地四十九丈，取法代都七级而又高广之，虽二京之盛，五都之富，利刹灵图，未有若斯之构。按《释法显行传》，西域有爵离浮图，其高与此相状。\u003cbr/\u003e\u003cbr/\u003e     东都、西域，俱为庄妙矣。其地是曹爽故宅。经始之日，于寺院西南隅，得爽窟室，下入地可丈许。地壁悉累方石砌之，石作细密，都无所毁，其石悉入法用。\u003cbr/\u003e\u003cbr/\u003e     自非曹爽，庸匠亦难复制。此桓氏有言：曹子丹先此豚犊，信矣。渠左是魏、晋故庙地，今悉民居，无复遗墉也。渠水又西历庙社之间，南注南渠。庙色各以物色辨方。《周礼》：庙及路寝皆如明堂，而有燕寝焉。惟祧庙则无。后代通为一庙，列正室于下，无复燕寝之制。《礼》：天子建国，左庙右社，以石为主，祭则希冕。今多王公摄事，王者不亲拜焉。咸宁元年，洛阳大风，帝社树折，青气属天，元王东渡，魏社代昌矣。渠水自铜驼街东，迳司马门南。魏明帝始筑阙，崩，压杀数百人，遂不复筑。故无阙。门南屏中旧有置铜翁仲处，金狄既沦，故处亦褫，惟坏石存焉。自此南直宣阳门，经纬通达，皆列驰道，往来之禁，一同两汉。曹子建尝行御街，犯门禁，以此见薄。渠水又东，迳杜元凯所谓翟泉北，今无水。坎主九丈六尺，深二丈馀，似是人功，而不类于泉陂，是验非之一证也。\u003cbr/\u003e\u003cbr/\u003e     又皇甫谧《帝王世纪》云：王室定，遂徙居成周，城小不受王都，故坏翟泉而广之。泉源既塞，明无故处，是验非之二证也。杜预言翟泉在太仓西南，既言西南，于雒阳不得为东北，是验非之三证也。稽之地说，事几明矣，不得为翟泉也。渠水历司空府前，迳太仓，南出东阳门石桥下，注阳渠。\u003cbr/\u003e\u003cbr/\u003e     谷水自阊阖门而南，迳土山东。水西三里有坂，坂上有土山，汉大将军梁冀所成，筑土为山，植林成苑。张璠《汉记》曰：山多峭坂，以象二崤。积金玉。\u003cbr/\u003e\u003cbr/\u003e     采捕禽兽，以充其中。有人杀苑兔者，迭相寻逐，死者十三人。南出迳西阳门，旧汉氏之西明门也，亦曰雍门矣。旧门在南，太和中以故门邪出，故徙是门，东对东阳门。\u003cbr/\u003e\u003cbr/\u003e     谷水又南，迳白马寺东。昔汉明帝梦见大人，金色，项佩白光，以问群臣。\u003cbr/\u003e\u003cbr/\u003e     或对曰：西方有神，名曰佛，形如陛下所梦，得无是乎？于是发使天竺，写致经像。始以榆欓盛经，白马负图，表之中夏，故以白马为寺名。此榆欓后移在城内愍怀太子浮图中，近世复迁此寺。然金光流照，法轮东转，创自此矣。谷水又南，迳平乐观东。李尤《平乐观赋》曰：乃设平乐之显观，章秘伟之奇珍。华峤《后汉书》曰：灵帝于平乐观下起大坛，上建十二重五采华盖，高十丈。坛东北为小坛，复建九重华盖，高九丈。列奇兵骑士数万人，天子住大盖下。礼毕，天子躬擐甲胄，称无上将军，行阵三匝而还，设秘戏以示远人。故《东京赋》曰：其西则有平乐都场，示远之观，龙雀蟠蜿，天马半汉。应劭曰：飞廉神禽，能致风气，古人以良金铸其象。明帝永平五年，长安迎取飞廉并铜马，置上西门外平乐观。今于上西门外，无他基观，惟西明门外，独有此台，巍然广秀，疑即平乐观也。又言皇女雅殇，埋于台侧，故复名之曰皇女台。晋灼曰：飞廉，鹿身，头如雀，有角，而蛇尾、豹文。董卓销为金用，铜马徙于建始殿东阶下。昔洛水泛泆，漂害者众。津阳城门校尉，将筑以遏水。谏议大夫陈宣止之曰：王尊，臣也，水绝其足。朝廷中兴，必不入矣。水乃造门而退。\u003cbr/\u003e\u003cbr/\u003e     谷水又东，迳宣阳门南，故小苑门也。皇都迁洛，移置于此，对阊阖门，南直洛水浮桁。故《东京赋》曰：溯洛背河，左伊右瀍者也。夫洛阳考之中土，卜惟洛食，实为神都也。门左即洛阳池处也，池东，旧平城门所在矣。今塞，北对洛阳南宫，故蔡邕曰：平城门，正阳之门，与宫连属，郊祀法驾所由从出，门之最尊者。《洛阳诸宫名》曰：南宫有謻台，临照台。《东京赋》曰；其南则有謻门曲榭，邪阻城洫。《注》云：謻门，冰室门也；阻，依也；洫，城下池也；皆屈曲邪行，依城池为道。故《说文》曰：隍，城池也，有水曰池，无水曰隍矣。謻门即宣阳门也，门内有宣阳水室。《周礼》有冰人。日在北陆而藏之，西陆，朝觌而出之。水室旧在宣阳门内，故得是名，门既拥塞，冰室又罢。\u003cbr/\u003e\u003cbr/\u003e     谷水又迳灵台北，望云物也。汉光武所筑，高六丈，方二十步。世祖尝宴于此台，得鼮鼠于台上。亦谏议大夫第五子陵之所居，伦少子也，以清正称。\u003cbr/\u003e\u003cbr/\u003e     洛阳无主人，乡里无田宅，寄止灵台，或十日不炊。司隶校尉南阳左雄、太史令张衡、尚书庐江朱建、孟兴等，故颉所举孝廉、功曹，各致礼饷，并辞不受。永建中，卒。\u003cbr/\u003e\u003cbr/\u003e     谷水又东，迳平昌门南，故平门也。又迳明堂北，汉光武中元元年立。寻其基构，上圆下方，九室，重隅，十二堂，蔡邕《月令章句》同之。故引水於其下为辟雍也。","cnt":0,"sort":6631742,"author":"(北魏)郦道元","prev":"6631741.html","next":"6631743.html","book_title":"水经注","updateTimeFmt":"2024-03-28 17:25:43","category":"都市小说"}