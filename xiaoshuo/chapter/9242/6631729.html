{"id":0,"code":"6631729.html","title":"第28章 易水(1)","latest_chapter_name":"正文 第98章 渐江水 斤江水(3)","xiao_shuo_code":"9242","content":"\u003cbr/\u003e\u003cbr/\u003e    易水出涿郡故安县阎乡西山。\u003cbr/\u003e\u003cbr/\u003e     易水出西山宽中谷，东迳五大夫城南。昔北平侯王谭，不同王莽之政。子兴，生五子，并避时乱，隐居此山，故其旧居，世以为五大夫城，即此。潘岳《赞》云：五王在中，庞葛连续者也。\u003cbr/\u003e\u003cbr/\u003e     易水又东，左与子庄溪水合。水北出子庄关，南流迳五公城西，屈迳其城南。\u003cbr/\u003e\u003cbr/\u003e     五公即王兴之五子也。光武即帝位，封为五侯：元才，北平侯；益才，安喜侯；显才，蒲阴侯；仲才，新市侯；季才，唐侯，所谓中山之五王也，俗又以五公名居矣。二城并广一里许，俱在罡阜之上，上邪而下方。其水东南入於易水。\u003cbr/\u003e\u003cbr/\u003e     易水又右会女思谷水。水出西南女思涧，东北流注于易，谓之三会口。\u003cbr/\u003e\u003cbr/\u003e     易水又东届关门城西南，即燕之长城门也，与樊石山水合。水源西出广昌县之樊石山，东流迳覆釜山下，东流注于易水。\u003cbr/\u003e\u003cbr/\u003e     易水又东历燕之长城，又东迳渐离城南，盖太子丹馆高渐离处也。\u003cbr/\u003e\u003cbr/\u003e     易水又东迳武阳城南。盖易自宽中历武夫关东出，是兼武水之称，故燕之下都，擅武阳之名。左得濡水枝津故渎。武阳大城东南小城，即故安县之故城也。\u003cbr/\u003e\u003cbr/\u003e     汉文帝封丞相申屠嘉为侯国。城东西二里，南北一里半。高诱云，易水迳故安城南外东流，即斯水也。诱是涿人，事经明证。今水被城东南隅。世又谓易水为故安河。武阳盖燕昭王之所城也，东西二十里，南北十七里，故傅逮《述游赋》曰：出北蓟，历良乡，登金台，观武阳，两城辽廓，旧迹冥茫，盖谓是处也。易水东流而出于范阳。\u003cbr/\u003e\u003cbr/\u003e     东过范阳县南，又东过容城县南。\u003cbr/\u003e\u003cbr/\u003e     易水迳范阳县故城北。秦末，张耳、陈馀为陈胜略地燕、赵，命蒯通说之，范阳先下，是也。汉景帝中三年，封匈奴降王代为侯国，王莽之通顺也。易水又东与濡水合，水出故安县西北，穷独山南谷。东流与源泉水合，水发北溪，东南流注濡水。濡水又东南，迳樊於期馆西，是其授首于荆轲处也。濡水又东南流，迳荆轲馆北，昔燕丹纳田生之言，尊轲上卿，馆之于此。二馆之城，涧曲泉清，山高林茂，风烟披薄，触目怡情，方外之士，尚凭依旧居，取畅林木。濡水又东迳武阳城西北旧堨濡水枝流南入城，迳柏冢西。冢垣城侧，即水塘也。四周茔域深广，有若城焉。其水侧有数陵坟高壮，望若青丘，询之古老，访之史籍，并无文证。以私情求之，当是燕都之前故坟也，或言燕之坟茔，斯不然矣。其水之故渎南出，屈而东转，又分为二渎。一水迳故安城西，侧城南注易水，夹塘崇峻，邃岸高深，左右百步，有二钓台，参差交峙，迢递相望，更为佳观矣。其一水东出注金台陂，陂东西六、七十步，南北五十步，侧陂西北有钓台，高丈馀，方可四十步。陂北十馀步有金台，台上东西八十许步，南北如减，高十馀丈。昔慕容垂之为范阳也，戍之，即斯台也。意欲图还上京，阻於行旅，造次不获遂心。北有小金台，台北有兰马台，并悉高数丈，秀峙相对，翼台左右，水流径通，长庑广宇，周旋被浦，栋堵咸沦，柱础尚存，是其基构，可得而寻。访诸耆旧，咸言昭王礼宾，广延方士，至於郭隗、乐毅之徒，邹衍、剧辛之俦，宦游历说之民，自远而届者多矣。不欲令诸侯之客，伺隟燕邦，故修建下都，馆之南垂。言燕昭创之于前，子丹踵之于后，故雕墙败馆，尚传镌刻之石，虽无经记可凭，察其古迹，似符宿传矣。濡水自堰又东，迳紫池堡西，屈而北流。又有浑塘沟水注之，水出遒县西，白马山南溪中，东南流入濡水。濡水又东至塞口，古累石堰水处也。\u003cbr/\u003e\u003cbr/\u003e     濡水旧枝分南，入城东大陂，陂方四里，今无水。陂内有泉，渊而不流，际池北侧，俗谓圣女泉。濡水又东，得白杨水口，水出遒县西山白杨岭下，东南流入濡水，时人谓之虎眼泉也。濡水东合檀山水，水出遒县西北，檀山西南。南流与石泉水会。水出石泉固东南隅，水广二十许步，深三丈。固在众山之内，平川之中，四周绝涧阻水，八丈有馀，石高五丈，石上赤土又高一匹，壁立直上，广四十五步。水之不周者，路不容轨，仅通人马，谓之石泉固。固上宿有白杨寺，是白杨山神也。寺侧林木交荫，丛柯隐景。沙门释法澄建刹于其上，更为思玄之胜处也。\u003cbr/\u003e\u003cbr/\u003e     其水南流，注于檀水，故俗有并沟之称焉。其水又东南流，历故安县北，而南注濡水。又东南流，于容城县西北，大利亭东南，合易水而注巨马水也。故《地理志》曰：故安县阎乡，易水所出，至范阳入濡水。阚骃亦言是矣；又曰：濡水合渠。许慎曰：濡水入涞。涞、渠二号，即巨马之异名。然二易俱出一乡，同入濡水。北易至涿郡范阳县会北濡，又并乱流入涞，是则易水与诸水，互摄通称，东迳容城县故城北，浑涛东注，至勃海平舒县与易水合。阚骃曰：涿郡西界代之易水，而是水出代郡广昌县东南，郎山东北，燕王仙台东。台有三峰，甚为崇峻，腾云冠峰，高霞翼岭，岫壑冲深，含烟罩雾。耆旧言燕昭王求仙处。范晔《后汉书》云：中山简王焉之窆也，厚其葬，采涿郡山石以树坟茔。陵隧碑兽，并出此山，谓之石虎山。山有所遗二石虎，后人因以名罡。罡之东麓，即泉源所导也。\u003cbr/\u003e\u003cbr/\u003e     《经》所谓阎乡西山，其水东流，有毖水南会，浑波同注，俗谓之为雹河。司马彪《郡国志》曰：雹水出故安县。世祖令耿况击故安西山贼吴耐蠡，符雹上十馀营，皆破之，即是水者也。\u003cbr/\u003e\u003cbr/\u003e     易水又东迳孔山北，山下钟乳穴，穴出佳乳，采者煹。火寻沙，入穴里许，渡一水，潜流通注，其深可涉。于中众穴奇分，令出入者疑迷，不知所趣。每于疑路，必有历记。返者乃寻孔以自达矣。上又有大孔，豁达洞开，故以孔山为名也。其水又东，迳西故安城南，即阎乡城也。历送荆陉北，耆旧云，燕丹饯荆轲於此，因而名焉。世代已远，非所详也。遗名旧传，不容不诠，庶广后人传闻之听。\u003cbr/\u003e\u003cbr/\u003e     易水又东流，屈迳长城西，又东流，南迳武遂县南，新城县北。《史记》曰：赵将李牧伐燕，取武遂、方城是也。俗又谓是水为武遂津。津北对长城门，谓之汾门。《史记·赵世家》云：孝成王十九年，赵与燕易土，以龙兑、汾门与燕，燕以葛城、武阳与赵，即此也。亦曰汾水门，又谓之梁门矣。易水东分为梁门陂。\u003cbr/\u003e\u003cbr/\u003e     易水又东，梁门陂水注之。水上承易水于梁门，东入长城，东北入陂，陂水北接范阳陂，陂在范阳城西十里，方一十五里，俗亦谓之为盐台陂。陂水南通梁门淀，方三里。淀水东南流，出长城注易，谓之范水，易水自下有范水通目，又东迳范阳县故城南，即应劭所谓范水之阳也。\u003cbr/\u003e\u003cbr/\u003e     易水又东迳樊舆县故城北。汉武帝元朔五年，封中山靖王子刘条为侯国，王莽更名握符矣。《地理风俗记》曰：北新城县东二十里，有樊舆亭，故县也。\u003cbr/\u003e\u003cbr/\u003e     易水又东迳容城县故城南。汉高帝八年，封赵将夜，于深泽，景帝中三年，以封匈奴降王唯徐卢于容城，皆为侯国，王莽更名深泽。\u003cbr/\u003e\u003cbr/\u003e     易水又东，泥水注之。水上承二陂於容城县东南，谓之大泥淀、小泥淀，其水南流注易水，谓之泥洞口。水侧有浑泥城，易水迳其南，东合滱水。故桑钦曰：易水出北新城西北，东入滱。自下滱、易互受通称矣。易水又东，迳易京南。汉末，公孙瓒害刘虞於蓟下。时童谣云：燕南垂，赵北际，惟有此中可避世。瓒以易地当之，故自蓟徙临易水，谓之易京城，在易城西四五里。赵建武四年，石虎有辽西南达易京，以京鄣至固，令二万人废坏之。今者城壁夷平，其楼基尚存，犹高一匹馀。基上有井，世名易京楼，即瓒所堡也。故瓒所与子书云：袁氏之攻，状若鬼神，冲梯舞于楼上，鼓角鸣于地中。即此楼也。\u003cbr/\u003e\u003cbr/\u003e     易水又东，迳易县故城南，昔燕文公徙易，即此城也。阚骃称：燕太子丹遣荆轲刺秦王，与宾客知谋者祖道，皆素衣冠，送之于易水之上。荆轲起为寿，歌曰：风萧萧兮易水寒，壮士一去兮不复还！高渐离击筑，宋如意和之。为壮声，士发皆冲冠。为哀声，士皆流涕。疑于此也。余按遗传旧迹，多在武阳，似不饯此也。汉景帝中三年，封匈奴降王仆\u0026lt;黑旦\u0026gt;为侯国也。\u003cbr/\u003e\u003cbr/\u003e     又东过安次县南。\u003cbr/\u003e\u003cbr/\u003e     易水迳县南，鄚县故城北，东至文安县，与虖池合。《史记》苏秦曰，燕长城以北，易水以南，正谓此水也。是以班固、阚骃之徒，咸以斯水谓之南易。\u003cbr/\u003e\u003cbr/\u003e     又东过泉州县南，东入于海。\u003cbr/\u003e\u003cbr/\u003e     《经》书水之所历，沿次注海也。\u003cbr/\u003e\u003cbr/\u003e     滱水\u003cbr/\u003e\u003cbr/\u003e     滱水出代郡灵邱县高氏山。\u003cbr/\u003e\u003cbr/\u003e     即呕夷之水也，出县西北高氏山。《山海经》曰：高氏之山，滱水出焉，东流注于河者也。其水东南流，山上有石铭，题言冀州北界，故世谓之石铭陉也。\u003cbr/\u003e\u003cbr/\u003e     其水又南陉候塘。候塘，川名也。又东合温泉水，水出西北暄谷，其水温热若汤，能愈百疾，故世谓之温泉焉。东南流迳兴豆亭北，亭在南原上，欹倾而不正，故世以欹城目之。水自原东流，注于滱水。又东，莎泉水注之，水导源莎泉南流，水侧有莎泉亭。东南入于滱水。\u003cbr/\u003e\u003cbr/\u003e     又东迳灵邱县故城南。应劭曰，赵武灵王葬其东南二十里，故县氏之。县古属代，汉灵帝光和元年，中山相臧旻上请别属也。瓒注《地理志》曰：灵邱之号，在武灵王之前矣。又按司马迁《史记》，赵敬侯二年，败齐于灵邱，则名不因武灵王事，如瓒《注》。\u003cbr/\u003e\u003cbr/\u003e     滱水自县南流入峡，谓之隘门，设隘于峡，以讥禁行旅。历南山，高峰隐天，深溪埒谷。其水沿涧西转，迳御射台南，台在北阜上。台南有御射石碑。南则秀嶂分霄，层崖刺天，积石之峻，壁立直上。车驾沿氵斥，每出是所游艺焉。\u003cbr/\u003e\u003cbr/\u003e     滱水西流，又南转东屈，迳北海王详之石碣南，《御射碑》石柱北，而南流也。\u003cbr/\u003e\u003cbr/\u003e     东南过广昌县南。\u003cbr/\u003e\u003cbr/\u003e     滱水东迳嘉牙川，川有二水，南来注之。水出恒山北麓，稚川三合迳嘉牙亭东，而北流注于滱水，水之北。山行即广昌县界。\u003cbr/\u003e\u003cbr/\u003e     滱水又东迳倒马关。关山险隘，最为深峭，势均诗人高冈之病良马，傅险之行轩，故关受其名焉。关水出西南长溪下，东北历关，注滱。滱水南山上，起御坐于松园，建祗洹于东圃，东北二面，岫鄣高深，霞峰隐日，水望澄明，渊无潜甲。行李所迳，鲜不徘徊忘返矣。\u003cbr/\u003e\u003cbr/\u003e     又东南过中山上曲阳县北，恒水从西来注之。\u003cbr/\u003e\u003cbr/\u003e     滱水自倒马关南流，与大岭水合。水出山西南大岭下，东北流出峡，峡右山侧有祗洹精庐，飞陆陵山，丹盘虹梁，长津泛澜，萦带其下，东北流注于滱。\u003cbr/\u003e\u003cbr/\u003e     滱水又屈而东，合两岭溪水，水出恒山北阜，东北流历两岭间。北岭虽层陵云举，犹不若南峦峭秀。自水南步远峰，石磴逶迤，沿途九曲。历睇诸山，咸为劣矣。抑亦羊肠、邛来之类者也。齐、宋通和，路出其间。其水东北流，注于滱水。\u003cbr/\u003e\u003cbr/\u003e     又东，左合悬水，水出山原岫盘谷，轻湍濬下，分石飞悬，水一匹有馀，直灌山际，白波奋流，自成潭渚。其水东南流，扬湍注于滱。\u003cbr/\u003e\u003cbr/\u003e     滱水又东流历鸿山，世谓是处为鸿头，疑即《晋书地道记》所谓鸿上关者也。关尉治北平，而画塞於望都，东北去北平不远，兼县土所极也。滱水于是左纳鸿上水，水出西北近溪，东南流注於滱水也。\u003cbr/\u003e\u003cbr/\u003e     又东过唐县南。\u003cbr/\u003e\u003cbr/\u003e     滱水又东，迳左人城南。应劭曰，中人城西北四十里，县有雹水，亦或谓之为唐水也。水出中山城之西如北。城内有小山，在城西，侧而锐上，若委粟焉，疑即《地道记》所云，望都县有委粟关也。俗以山在邑中，故亦谓之中山城，以城中有山之水，因复谓之为广唐城也。《中山记》以为中人城，又以为鼓聚，殊为乖谬矣。言城中有山，故曰中山也。中山郡治。京相璠曰：今中山望都东二十里，有故中人城。望都城东有一城，名尧姑城，本无中人之传，璠或以为中人，所未详也。《中山记》所言中人者，城东去望都故城一十馀里，二十里则减，但苦其不东。观夫异说，咸为爽矣。今此城于卢奴城北如西六十里。城之西北，泉源所导，西迳狼山北。郎，唐音读近，实兼唐水之称。西流历左人亭，注滱水。\u003cbr/\u003e\u003cbr/\u003e     又东左会一水。水出中山城北，郎山阜下，亦谓之唐水也。然于城非西北，俗又名之为雹水，又兼二名焉。西南流入滱，并所未详，盖传疑耳。\u003cbr/\u003e\u003cbr/\u003e     滱水又东，恒水从西来注之，自下滱水兼纳恒川之通称焉，即《禹贡》所谓恒卫既从也。","cnt":0,"sort":6631729,"author":"(北魏)郦道元","prev":"6631728.html","next":"6631730.html","book_title":"水经注","updateTimeFmt":"2024-03-28 17:25:43","category":"都市小说"}