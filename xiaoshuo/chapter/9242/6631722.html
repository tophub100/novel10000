{"id":0,"code":"6631722.html","title":"第21章 济水二(3)","latest_chapter_name":"正文 第98章 渐江水 斤江水(3)","xiao_shuo_code":"9242","content":"\u003cbr/\u003e\u003cbr/\u003e    菏水分济于定陶东北，东南右合汳水枝流，俗谓之界沟也。北迳已氏县故城西，又北迳景山东，《卫诗》所谓景山与京者也。毛公曰：景山，大山也。又北迳楚丘城西。《地理志》曰：成武县有楚丘亭。杜预云：楚丘在成武县西南，卫懿公为狄所灭。卫文公东徙渡河，野处曹邑，齐桓公城楚丘以迁之。故《春秋》称邢迁如归，卫国忘亡。即《诗》所谓升彼虚矣，以望楚矣，望楚与堂，景山与京。故郑玄言观其旁邑及山川也。又东北迳成武县西，又东北迳郈城东，疑郈徙也，所未详矣。又东北迳梁丘城西。《地理志》曰：昌邑县有梁丘乡。《春秋·庄公三十二年》，宋人齐人会于梁丘者也。杜预曰：高平昌邑县西南有梁丘乡。\u003cbr/\u003e\u003cbr/\u003e     又东北，于乘氏县西而北注菏水。\u003cbr/\u003e\u003cbr/\u003e     菏水又东南，迳乘氏县故城南，县即《春秋》之乘丘也。故《地理风俗记》曰：济阴乘氏县，故宋乘丘邑也。汉孝景中五年，封梁孝王子买为侯国也。《地理志》曰：乘氏县，泗水东南至睢陵入淮。《郡国志》曰：乘氏有泗水。此乃菏济也。《尚书》豫州下有导菏泽之说，自陶丘北，东至于菏，无泗水之文。又曰：导菏泽，被孟猪。孟猪在睢阳县之东北。阚骃《十三州记》曰：不言入而言被者，明不常入也，水盛方乃覆被矣。泽水淼漫，俱钟睢泗，故志有睢陵入淮之言，以通苞泗名矣。然诸水注泗者多，不止此，未可以终归泗水，便得擅通称也。或更有泗水，亦可，是水之兼其目，所未详也。\u003cbr/\u003e\u003cbr/\u003e     又东过昌邑县北。\u003cbr/\u003e\u003cbr/\u003e     菏水又东，迳昌邑县故城北。《地理志》曰：县故梁也。汉景帝中六年，分梁为山阳国，武帝天汉四年更为昌邑国，以封昌邑王髆。子贺嗣。贺废，国除，以为山阳郡，王莽之钜野郡也，后更为高平郡，后汉沇州治。县令王密怀金谒东莱太守杨震，震不受，是其慎四知处也。大城东北有金城，城内有《沇州刺史河东薛季像碑》。以郎中拜剡令，甘露降园。熹平四年迁州，明年，甘露复降殿前树。从事冯巡、主簿华操等，相与褎树，表勒棠政。次西有《沇州刺史茂陵杨叔恭碑》，从事孙光等，以建宁四年立。西北有《东太山成人班孟坚碑》。\u003cbr/\u003e\u003cbr/\u003e     建和十年，尚书右丞，拜沇州刺史。从事秦闰等刊石颂德政，碑咸列焉。\u003cbr/\u003e\u003cbr/\u003e     又东过金乡县南。\u003cbr/\u003e\u003cbr/\u003e     《郡国志》曰：山阳有金乡县。菏水迳其故城南，世谓之故县城。北有金乡山也。\u003cbr/\u003e\u003cbr/\u003e     又东过东缗县北。\u003cbr/\u003e\u003cbr/\u003e     济水又东迳汉平狄将军扶沟侯淮阳朱鲔冢，墓北有石庙。济水又东，迳东缗县故城北，故宋地。《春秋·僖公二十三年》，齐侯伐宋，围缗。《十三州记》曰：山阳有东缗县。邹衍曰：余登缗城以望宋都者也。后汉世祖建武十三年，封冯异长子璋为侯国也。\u003cbr/\u003e\u003cbr/\u003e     又东过方与县兖州北为菏水。\u003cbr/\u003e\u003cbr/\u003e     济水东迳重乡城南，《左传》所谓臧文仲宿于重馆者也。菏水又东迳武棠亭北，《公羊》以为济上邑也。城有台，高二丈许，其下临水，昔鲁侯观鱼于棠，谓此也，在方与县故城北十里。《经》所谓菏水也。\u003cbr/\u003e\u003cbr/\u003e     菏水又东迳泥母亭北，《春秋左传·僖公七年》，秋，盟于宁母，谋伐郑也。\u003cbr/\u003e\u003cbr/\u003e     菏水又东，与钜野黄水合，菏济别名也。黄水上承钜泽诸陂。泽有濛淀，育陂，黄湖。水东流谓之黄水。又有薛训渚水，自渚历薛村前分为二流，一水东注黄水，一水西北入泽，即洪水也。黄水东南流，水南有汉荆州刺史李刚墓。刚字叔毅，山阳高平人，熹平元年卒，见其碑。有石阙，祠堂石室三间，椽架高丈馀，镂石作椽瓦，屋施平天，造方井，侧荷梁柱，四壁隐起雕刻，为君臣、官属、龟龙凤麟之文，飞禽走兽之像，作制工丽，不甚伤毁。黄水又东，迳钜野县北，何承天曰：钜野湖泽广大，南通洙泗，北连清济，旧县故城正在泽中，故欲置戍于此城。\u003cbr/\u003e\u003cbr/\u003e     城之所在则钜野泽也。衍东北出为大野矣，昔西狩获麟于是处也。《皇览》曰：山阳钜野县有肩髀冢，重聚大小与阚冢等。传言蚩尤与黄帝战，克之于涿鹿之野，身体异处，故别葬焉。黄水又东，迳咸亭北，《春秋·桓公七年经》书，焚咸丘者也。水南有金乡山，县之东界也。金乡数山皆空中穴口，谓之隧也。戴延之《西征记》曰：焦氏山北数里，有汉司隶校尉鲁峻冢，穿山得白蛇、白兔，不葬，更葬山南，凿而得金，故曰金乡山。山形峻峭，冢前有石祠、石庙，四壁皆青石隐起，自书契以来，忠臣、孝子、贞妇，孔子及弟子七十二人形像，像边皆刻石记之，文字分明。又有石床，长八尺，磨莹鲜明，叩之，声闻远近。时太尉从事中郎传珍之，谘议参军周安穆，折败石床，各取去，为鲁氏之后所讼，二人并免官。焦氏山东，即金乡山也。有冢，谓之秦王陵。山上二百步得冢口，堑深十丈，两壁峻峭，广二丈，入行七十步，得埏门。门外左右皆有空，可容五六十人，谓之白马空埏。门内二丈得外堂，外堂之后，又得内堂。观者皆执烛而行，虽无他雕镂，然洽石甚精，或云，是汉昌邑哀王冢，所未详也。东南有范巨卿冢，名件犹存。巨卿名式，山阳之金乡人，汉荆州刺史，与汝南张劭、长沙陈平子石交，号为死友矣。黄水又东南，迳任城郡之亢父县故城西，任城县在北，夏后氏之任国，王莽之延就亭也。汉章帝元和元年，别为任城国。县有诗亭，《春秋》之诗国也。王莽更之曰顺父矣。《地理志》，东平属县也。世祖建武二年，封刘隆为侯国。其水谓之桓公沟，南至方与县，入于菏水。\u003cbr/\u003e\u003cbr/\u003e     菏水又东，迳秦梁，夹岸积石一里，高二丈，言秦始皇东巡所造，因以名焉。\u003cbr/\u003e\u003cbr/\u003e     又东过湖陆县南，东入于泗水。\u003cbr/\u003e\u003cbr/\u003e     泽水所钟也。《尚书》曰：浮于淮、泗，达于菏，是也。《东观汉记》曰：苏茂杀淮阳太守，得其郡，营广乐。大司马吴汉围茂，茂将其精兵突至湖陵，与刘永相会济阴，山阳，济兵于此处也。\u003cbr/\u003e\u003cbr/\u003e     又东南过沛县东北。\u003cbr/\u003e\u003cbr/\u003e     济与泗乱，故济纳互称矣。《东观汉记？安平侯盖延传》曰：延为虎牙大将军，与刘永等战，永军反走，溺水者半。复与战，连破之，遂平沛，楚、临淮悉降。延令沛修高祖庙，置啬夫、祝宰、乐人，因斋戒祠高庙也。\u003cbr/\u003e\u003cbr/\u003e     又东南过留县北。\u003cbr/\u003e\u003cbr/\u003e     留县故城，翼佩泗济。宋邑也，《春秋左传》所谓侵宋吕、留也。故繁休伯《避地赋》曰：朝余发乎泗洲，夕余宿于留乡者也。张良委身汉祖，始自此矣，终亦取封焉。城内有张良庙也。\u003cbr/\u003e\u003cbr/\u003e     又东过彭城县北，猚水从西来注之。\u003cbr/\u003e\u003cbr/\u003e     济水又南，迳彭城县之故城东北隅，不东过也，猚水自西注之，城北枕水湄。济水又南，迳彭城县故城东，不迳其县北也，盖《经》误证。\u003cbr/\u003e\u003cbr/\u003e     又东南过徐县北。\u003cbr/\u003e\u003cbr/\u003e     《地理志》曰：临淮郡，汉武帝元狩五年置，治徐县。王莽更之曰淮平，县曰徐调，故徐国也。《春秋·昭公三十年》，吴子执钟吾子，遂伐徐防山以水之，遂灭徐。徐子奔楚，楚救徐，弗及，遂城夷以处之。张华《博物志》录著作令史茅温所为送。刘成国《徐州地理志》云：徐偃王之异，言徐君宫人娠而生卵，以为不祥，弃之于水滨。孤独母有犬，名曰鹄仓，猎于水侧，得弃卵，衔以来归。\u003cbr/\u003e\u003cbr/\u003e     孤独母以为异，覆暖之，遂成儿。生时偃，故以为名。徐君宫中闻之，乃更录取。\u003cbr/\u003e\u003cbr/\u003e     长而仁智，袭君徐国。后鹄仓临死，生角而九尾，实黄龙也。偃王葬之徐中，今见有狗垄焉。偃王治国，仁义著闻，欲舟行上国，乃通沟陈、蔡之间，得朱弓矢，以得天瑞，遂因名为号，自称徐偃王。江淮诸侯服从者三十六国。周王闻之，遣使至楚，令伐之。偃王爱民，不斗，遂为楚败，北走彭城武原县东山下，百姓随者万数，因名其山为徐山。山上立石室庙，有神灵，民人请祷焉。依文即事，似有符验，但世代绵远，难以详矣。今徐城外有徐君墓，昔延陵季子解剑於此，所谓不违心许也。\u003cbr/\u003e\u003cbr/\u003e     又东至下邳睢陵县南，入于淮。\u003cbr/\u003e\u003cbr/\u003e     济水与泗水浑涛东南流，至角城，同入淮，《经》书睢陵，误耳。","cnt":0,"sort":6631722,"author":"(北魏)郦道元","prev":"6631721.html","next":"6631723.html","book_title":"水经注","updateTimeFmt":"2024-03-28 17:25:43","category":"都市小说"}