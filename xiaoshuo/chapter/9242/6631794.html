{"id":0,"code":"6631794.html","title":"第93章 资水(2)","latest_chapter_name":"正文 第98章 渐江水 斤江水(3)","xiao_shuo_code":"9242","content":"\u003cbr/\u003e\u003cbr/\u003e    《注》张晏曰：青阳，地名也。苏林曰：青阳，长沙县也。汉高祖五年，以封吴芮为长沙王，是城即芮筑也。汉景帝二年，封唐姬子发为王，都此，王莽之镇蛮郡也。于《禹贡》则荆州之域。晋怀帝以永嘉元年，分荆州湘中诸郡，立湘州，治此。城之内。郡廨西有陶侃庙，云旧是贾谊宅地，中有一井，是谊所凿，极小而深，上敛下大，其状似壶。傍有一脚石床，纔容一人坐，形制甚古。流俗相承，云谊宿所坐床。又有大柑树，亦云谊所植也。城之西北有故市，北对临湘县之新治。县治西北有北津城，县北有吴芮冢，广踰六十八丈，登临写目，为廛郭之佳憩也。郭颁《世语》云：魏黄初末，吴人发芮冢，取木，于县立孙坚庙，见芮尸，容貌衣服并如故。吴平后，预发冢人于寿春见南蛮校尉吴纲，曰：君形貌何类长沙王吴芮乎？但君微短耳。纲瞿然曰：是先祖也。自芮卒至冢发四百年，至见纲又四十馀年矣。湘水左合誓口，又北得石椁口，并湘浦也。右合麻溪水口，湘浦也。湘水又北迳三石山东。山枕侧湘川，北即三石水口也，湘浦也。水北有三石戍戍城为二水之会也。湘水又迳浏口戍西，北对浏水。\u003cbr/\u003e\u003cbr/\u003e     又北，沩水从西南来注之。\u003cbr/\u003e\u003cbr/\u003e     沩水同益阳县马头山，东迳新阳县南，晋太康元年改曰新康矣。沩水又东入临湘县，历沩口戍，东南注湘水。湘水又北合断口，又北则下营口，湘浦也。湘水之左岸有高口，水出益阳县，西北迳高口戍南，又西北，上鼻水，自鼻洲上口，受湘西入焉。谓之上鼻浦。高水西北与下鼻浦合，水自鼻洲下口，首受湘川，西通高水，谓之下鼻口。高水又西北，右屈为陵子潭，东北流注湘为陵子口。湘水自高口戍东，又北，右会鼻洲，左合上鼻口，又北，左对下鼻口，又北，得陵子口，湘水右岸，铜官浦出焉。\u003cbr/\u003e\u003cbr/\u003e     湘水又北迳铜官山，西临湘水，山土紫色，内含云母，故亦谓之云母山也。\u003cbr/\u003e\u003cbr/\u003e     又北过罗县西，涢水从东来流注之。\u003cbr/\u003e\u003cbr/\u003e     湘水又北迳锡口戍东，又北左派，谓之锡水。西北流迳锡口戍北，又西北流，屈而东北，玉水注焉。水出西北玉池，东南流注于锡浦，谓之玉池口。锡水又东北，东湖水注之。水上承玉池之东湖也，南流注于锡，谓之三阳泾，水南有三戍，又东北注于湘。\u003cbr/\u003e\u003cbr/\u003e     湘水自锡口北出，又得望屯浦，湘浦也。\u003cbr/\u003e\u003cbr/\u003e     湘水又北，枝津北出，谓之门泾也。湘水纡流西北，东北合门水，谓之门泾口。又北得三溪水口，水东承太湖，西通湘浦，三水之会，故得三溪之目耳。又北，东会大对水口，西接三津泾。\u003cbr/\u003e\u003cbr/\u003e     湘水又北迳黄陵亭西，右合黄陵水口，其水上承大湖，湖水西流，迳二妃庙南，世谓之黄陵庙也。言大舜之陟方也。二妃从征，溺于湘江。神游洞庭之渊，出入潇湘之浦。潇者，水清深也。《湘中记》曰：湘川清照五六丈，下见底石，如樗浦矣，五色鲜明，白沙如霜雪，赤岸若朝霞，是纳潇湘之名矣，故民为立祠于水侧焉。荆州牧刘表刊石立碑，树之于庙，以旌不朽之传矣。黄水又西流入于湘，谓之黄陵口。昔王子山有异才，年二十而得恶梦，作《梦赋》。二十一，溺死于湘浦，即斯川矣。\u003cbr/\u003e\u003cbr/\u003e     湘水又北迳白沙戍西，又北，右会东町口涢水也。\u003cbr/\u003e\u003cbr/\u003e     湘水又左合决湖口，水出西陂，东通湘渚。\u003cbr/\u003e\u003cbr/\u003e     湘水又北，汨水注之。水东出豫章艾县桓山，西南迳吴昌县北，与纯水合。\u003cbr/\u003e\u003cbr/\u003e     水源出其县东南纯山。西北流，又东迳其县南，又北迳其县故城下。县是吴主孙权立。纯水又右会汨水。汨水西迳罗县北，本罗子国也。故在襄阳宜城县西，楚文王移之于此。秦立长沙郡，因以为县，水亦谓之罗水。汨水又西，迳玉笥山。\u003cbr/\u003e\u003cbr/\u003e     罗含《湘中记》云：屈潭之左，有玉笥山，道士遗言，此福地也。一曰地脚山。\u003cbr/\u003e\u003cbr/\u003e     汨水又西为屈潭，即汨罗渊也，屈原怀沙自沈于此，故渊潭以屈为名。昔贾谊、史迁皆尝迳此，弭檝江波，投吊於渊。渊北有屈原庙，庙前有碑。又有《汉南太守程坚碑》，寄在原庙。汨水又西迳汨罗戍南，西流注于湘，《春秋》之罗汭矣。世谓之汨罗口。湘水又北，枝分北出迳汨罗戍西，又北迳垒石山东，又北迳磊石戍西，谓之苟导泾矣，而北合湘水。湘水自汨罗口，西北迳磊石山西，而北对青草湖，亦或谓之为青草山也。西对悬城口。\u003cbr/\u003e\u003cbr/\u003e     湘水又北得九口，并湘浦也。湘水又东北，为青草湖口，右合苟导泾北口，与劳口合，又北得同拌口，皆湘浦右迤者也。\u003cbr/\u003e\u003cbr/\u003e     又北过下隽县西，微水从东来流注之。\u003cbr/\u003e\u003cbr/\u003e     湘水左会清水口，资水也。世谓之益阳江。湘水左迳鹿角山东。右迳谨亭戍西，又北合查浦，又北得万石浦，咸湘浦也。侧湘浦北有万石戍。湘水左则沅水注之，谓之横房口，东对微湖，世或谓之麋湖也。右属微水，即《经》所谓微水经下隽者也。西流注于江，谓之麋湖口。湘水又北迳金浦戍，北带金浦水，湖溠也。湘水左则澧水澧水注之，世谓之武陵江。凡此四水，同注洞庭，北会大江，名之五渚，《战国策》曰：秦与荆战，大破之，取洞庭五渚者也。湖水广圆五百馀里，日月若出没于其中。《山海经》云：洞庭之山，帝之二女居焉。沅、澧之风，交潇、湘之浦，出入多飘风暴雨。湖中有君山、编山。君山有石穴，潜通吴之包山，郭景纯所谓巴陵地道者也。是山，湘君之所游处，故曰君山矣。昔秦始皇遭风于此，而问其故。博士曰：湘君入则多风。秦王乃赭其山。汉武帝亦登之，射蛟于是山。东北对编山，山多篪竹。两山相次去数十里，回峙相望，孤影若浮。湖之右岸有山，世谓之笛鸟头石。石北右会翁湖口。水上承翁湖，左合洞浦，所谓三苗之国、左洞庭者也。\u003cbr/\u003e\u003cbr/\u003e     又北至巴丘山入于江。\u003cbr/\u003e\u003cbr/\u003e     山在湘水右岸。山有巴陵故城，本吴之巴丘邸阁城也。晋太康元年，立巴陵县于此，后置建昌郡。宋元嘉十六年，立巴陵郡，城跨冈岭，滨阻三江。巴陵西对长洲，其洲南\u0026lt;广棼\u0026gt;湘浦，北届大江，故曰三江也。三水所会，亦或谓之三江口矣。夹山列关，谓之射猎，又北对养口，咸湘浦也。水色青异，东北入于大江，有清浊之别，谓之江会也。\u003cbr/\u003e\u003cbr/\u003e     漓水\u003cbr/\u003e\u003cbr/\u003e     漓水亦出阳海山。\u003cbr/\u003e\u003cbr/\u003e     漓水与湘水出一山而分源也。湘、漓之间，陆地广百馀步，谓之始安峤，峤即越城峤也。峤水自峤之阳，南流注漓，名曰始安水。故庾仲初之赋《扬都》云：判五岭而分流者也。漓水又南与沩水合，水出西北邵陵县界。而东南流至零陵县西，南迳越城西。建安十六年，交州刺史赖恭自广信合兵小零陵越城迎就骘，即是地也。沩水又东南流，注于漓水，《汉书》所谓出零陵下漓水者也。漓水又南合弹丸溪，水出于弹丸山。山有涌泉，奔流冲激。山嵁及溪中，有石若丸，自然珠圆，状弹丸矣，故山水即名焉。验其山高十馀丈，深数丈，复有石窦，下深数丈，洞穴深远，莫究其极。溪水东流注于漓水。漓水又南迳始安县东，魏元帝咸熙二年，吴孙皓分零陵南部，立始安郡。漓水又南，右会洛溪，溪水出永丰县西北洛溪山，东流迳其县北，县本苍梧之北乡，孙皓割以为县。洛溪水又东南迳始安县，而东注漓水。\u003cbr/\u003e\u003cbr/\u003e     漓水又东南流入熙平县，迳羊濑山，山临漓水，石间有色类羊。又东南迳鸡濑山。山带漓水，石色状鸡，故二山以物象受名矣。漓水又南，得熙平水口，水源出县东龙山，西南流迳其县南，又西与北乡溪水合，水出县东北北乡山，西流迳其县北，又西流南转，迳其县西，县本始安之扶乡也，孙皓割以为县。溪水又南注熙平水，熙平水又西注于漓水。县南有朝夕塘，水出东山西南，有水从山下注塘，一日再增再减，盈缩以时，未尝衍期，同于潮水，因名此塘为朝夕塘矣。\u003cbr/\u003e\u003cbr/\u003e     漓水又西迳平乐县界，左合平乐溪口，水出临贺郡之谢沭县南历山，西北流迳谢沭县西南，西南流至平乐县东南，左会谢沭众溪，派流凑合，西迳平乐县南。孙皓割苍梧之境，立以为县，北隶始安。溪水又西南流，注于漓水，谓之平乐水。\u003cbr/\u003e\u003cbr/\u003e     南过苍梧荔浦县。\u003cbr/\u003e\u003cbr/\u003e     濑水出县西北鲁山东迳其县西，与濡水合。水出永丰县西北濡山，东南迳其县西，又东南流入荔浦县注于濑溪，又注于漓水，漓水之上，有关。漓水又南，左合灵溪水口，水出临贺富川县北符灵冈，南流迳其县东，又南注于漓水也。\u003cbr/\u003e\u003cbr/\u003e     又南至广信县，入于郁水。\u003cbr/\u003e\u003cbr/\u003e     溱水\u003cbr/\u003e\u003cbr/\u003e     溱水出桂阳临武县南，绕城西北屈东流。\u003cbr/\u003e\u003cbr/\u003e     溱水导源县西南，北流迳县西，而北与武溪合。《山海经》曰：肆水出临武西南，而东南注于海。入番禺西。肆水盖溱水之别名也。武溪水出临武县西北桐柏山，东南流右合溱水，乱流东南迳临武县西，谓之武溪。县临侧溪东，因曰临武县，王莽更名大武也。溪又东南流左会黄岑溪水，水出郴县黄岑山，西南流右合武溪武水又南入重山，山名蓝豪，广圆五百里，悉曲江县界。崖壁峻岨，岩岭干天，交柯云蔚，霾天晦景，谓之泷中。悬湍回注，崩浪震山，名之泷水。\u003cbr/\u003e\u003cbr/\u003e     东至曲江县安聂邑东，屈西南流。\u003cbr/\u003e\u003cbr/\u003e     泷水又南出峡，谓之泷口。西岸有任将军城，南海都尉任嚣所筑也。嚣死，尉佗自龙川始居之。东岸有任将军庙。泷水又南合泠水，泠水东出泠君山，山，群峰之孤秀也。晋太元十八年，崩十馀丈。于是悬涧瀑挂，倾流注壑，颓波所入，灌于泷水。泷水又左合林水，林水出县东北洹山。王歆之《始兴记》曰：林水源里有石室，室前磐石上，行罗十瓮，中悉是饼银。采伐遇之，不得取，取必迷闷。\u003cbr/\u003e\u003cbr/\u003e     晋太元初，民封驱之家仆，密窃三饼，归发看，有大蛇螫之而死。《湘州记》曰：其夜，驱之梦神语曰：君奴不谨，盗银三饼，即日显戮，以银相偿。觉视则奴死银在矣。林水自源西注于泷水。又与云水合，水出县北汤泉。泉源沸涌，浩气云浮，以腥物投之，俄顷即熟。其中时有细赤鱼游之，不为灼也。西北合泷水。又有藉水，上承沧海水，有岛屿焉。其水吐纳众流，西北注于泷水。泷水又南历灵鹫山，山本名虎群山，亦曰虎市山，以虎多暴故也。晋义熙中，沙门释僧律，葺宇岩阿，猛虎远迹，盖律仁感所致，因改曰灵鹫山。泷水又南迳曲江县东，云县昔号曲红，曲红，山名也，东连冈是矣。泷中有碑文曰：自瀑亭至乎曲红。按《地理志》曲江，旧县也。王莽以为除虏。始兴郡治。魏元帝咸熙二年，孙皓分桂阳南部立。县东傍泷溪，号曰北泷水，水左即东溪口也。水出始兴东，江州南康县界石阎山。西流而与连水合，水出南康县凉热山连溪，山即大庾岭也。五岭之最东矣，故曰东峤山。斯则改装之次，其下船路，名涟溪，涟水南流，注于东溪，谓之涟口，庾仲初谓之大庚峤水也。东溪亦名东江，又曰始兴水。又西，邪阶水注之。水出县东南邪阶山。水有别源，曰巢头，重岭衿泷，湍奔相属，祖源双注，合为一川。水侧有鼻天子城，鼻天子，所未闻也。邪阶水又西北注于东江。\u003cbr/\u003e\u003cbr/\u003e     江水又西迳始兴县南，又西入曲江县，邸水注之。水出浮岳山，山蹑一处，则百馀步动，若在水也，因名浮岳山。南流注于东江。东江又西，与利水合。水出县之韶石北山。南流迳韶石下，其高百仞，广圆五里，两石对峙，相去一里，小大略均，似双阙，名曰韶石。古老言，昔有二仙，分而憩之，自尔年丰，弥历一纪。\u003cbr/\u003e\u003cbr/\u003e     利水又南迳灵石下，灵石一名逃石，高三十丈，广圆五百丈。耆旧传言，石本桂阳汝城县，因夜迅雷之变，忽然迁此，彼人来见，叹曰：石乃逃来。因名逃石，以其有灵运徙，又曰灵石。其杰处，临江壁立，霞駮有若缋焉。水石惊濑，传响不绝，商船淹留，聆玩不已。利水南注东江，东江又西注于北江，谓之东江口。\u003cbr/\u003e\u003cbr/\u003e     溱水至此，有始兴大江之名，而南入浈阳县也。\u003cbr/\u003e\u003cbr/\u003e     过浈阳县，出洭浦关，与桂水合。\u003cbr/\u003e\u003cbr/\u003e     溱水南迳浈阳县西，旧汉县也，王莽之綦武矣。县东有浈石山，广圆三十里，挺崿大江之北，盘址长川之际。其阳有石室，渔叟所憩。昔欲于山北开达郡之路，辄有大蛇断道，不果。是以今行者，必于石室前泛舟而济也。溱水又西南，历皋口、太尉二山之间，是曰浈阳峡。两岸杰秀，壁立亏天。昔尝凿石架阁，令两岸相接，以拒徐道覆。溱水出峡，左则浈水注之，水出南海龙川县，西迳浈阳县南，右注溱水。故应劭曰：浈水西入溱是也。溱水又西南，洭水入焉。《山海经》所谓湟水，出桂阳西北，东南注肆入郭浦西者也。溱水又西南迳中宿县会一里水，其处隘，名之为观峡。连山交枕，绝崖壁竦，下有神庙，背阿面流，坛宇虚肃，庙渚攒石，巉岩乱峙中川。时水洊至，鼓怒佛腾，流木沦没，必无出者。世人以为河伯下材。晋中朝时，县人有使至洛者事讫，将还。忽有一人寄其书，云：吾家在观峡前，石间悬藤，即其处也。但叩藤，自当有人取之。使者谨依其言，果有二人出外取书，并延入水府，衣不霑濡。言此似不近情，然造化之中，无所不有，穆满西游，与河宗论宝，以此推之，亦为类矣。溱水又西南迳中宿县南，吴孙皓分四会之北乡立焉。\u003cbr/\u003e\u003cbr/\u003e     南入于海。\u003cbr/\u003e\u003cbr/\u003e     溱水又南注于郁，而入于海。","cnt":0,"sort":6631794,"author":"(北魏)郦道元","prev":"6631793.html","next":"6631795.html","book_title":"水经注","updateTimeFmt":"2024-03-28 17:25:43","category":"都市小说"}