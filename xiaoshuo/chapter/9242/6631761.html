{"id":0,"code":"6631761.html","title":"第60章 睢水 瓠子河 汶水(2)","latest_chapter_name":"正文 第98章 渐江水 斤江水(3)","xiao_shuo_code":"9242","content":"\u003cbr/\u003e\u003cbr/\u003e    世谓之高平渠，非也。京相璠曰：濮水故道在濮阳南者也。又东迳句阳县西，句渎出焉。濮水枝渠又东北迳句阳县之小成阳东垂亭西而北入瓠河。《地理志》曰：濮水首受泲于封邱县，东北，至都关入羊里水者也。又按《地理志》山阳郡有都关县，今其城在廪邱城西。考《地志》，句阳廪邱俱属济阴，则都关无隶山阳理。\u003cbr/\u003e\u003cbr/\u003e     又按《地理志》，郕都亦是山阳之属县矣。而东杜考地验城，又并言在廪邱城南，推此而论，似《地理志》之误矣。或亦疆理参差，所未详。瓠渎又东迳垂亭北。《春秋·隐公八年》，宋公、卫侯遇于犬邱，《经》书垂也。京相璠曰：今济阴句阳县小城阳，东五里有故垂亭者也。\u003cbr/\u003e\u003cbr/\u003e     又东北过廪邱县为濮水。\u003cbr/\u003e\u003cbr/\u003e     瓠河又右迳雷泽北，其泽薮在大城阳县故城西北一十馀里，昔华胥履大迹处也。其陂东西二十馀里，南北一十五里，即舜所渔也。泽之东南即成阳县，故《史记》曰：武王封弟叔武于成，应劭曰：其后乃迁于成之阳，故曰成阳也。\u003cbr/\u003e\u003cbr/\u003e     《地理志》曰：成阳有尧冢、灵台，今成阳城西二里有尧陵，陵南一里有尧母庆都陵，于城为西南，称曰灵台，乡曰崇仁，邑号修义，皆立庙。四周列水，潭而不流，水泽通泉，泉不耗竭，至丰鱼笱，不敢采捕。前并列数碑。栝柏数株，檀马成林，二陵南北列，驰道迳通，皆以砖砌之，尚修整。尧陵东城西五十馀步，中山夫人祠，尧妃也。石壁阶墀仍旧。南、西、北三面，长栎聊荫，抉疏里余。\u003cbr/\u003e\u003cbr/\u003e     中山夫人祠南有仲山甫冢，冢西有石庙，羊虎倾低，破碎略尽，于城为西南，在灵台之东北。按郭缘生《述征记》：自汉迄晋，二千石及丞、尉多刊石，述叙尧即位至永嘉三年，二千七百二十有一载，记于《尧碑》，见汉建宁五年五月成阳令管遵所立碑。又云：尧陵北，仲山甫墓南，二冢间有伍员祠。晋大安中立一碑，是永兴中建，今碑祠并无处所。又言：尧城在城南九里，中山夫人祠在城南二里，东南六里，尧母庆都冢，尧陵北二里有仲山甫墓。考地验状，咸为疏僻，盖闻疑书疑耳。雷泽西南十许里，有小山，孤立峻上，亭亭佶峙，谓之历山。山北有小阜，南属迤泽之东北。有陶墟，缘生言舜耕陶所在，墟阜联属，滨带瓠河也。郑玄曰：历山在河东，今有舜井。皇甫谧或言，今济阴历山是也。与雷泽相比，余谓郑玄之言为然。故扬雄《河东赋》曰：登历观而遥望兮，聊浮游于河之严。今雷首山西枕大河，校之园纬，于事为允。士安又云：定陶西南陶丘，舜所陶也。\u003cbr/\u003e\u003cbr/\u003e     不言在此，缘生为失。瓠河之北，即廪丘县也。王隐《晋书地道记》曰：廪丘者，《春秋》之所谓齐邑矣。实表东海者也。《竹书纪年》，晋烈公十一年，田悼子卒，田布杀其大夫公孙孙，公孙会以廪邱叛于赵，田布围廪邱，翟角、赵孔屑、韩师救廪邱，及田布战于龙泽，田布败逋是也。瓠河与濮水俱东流，《经》所谓过廪丘为濮水者也。县南瓠北，有羊角城，《春秋传》曰：乌馀取卫羊角，遂袭我高鱼，天大雨，自窦入，介于其库。登其克城而取之者也。京相璠曰：卫邑也。\u003cbr/\u003e\u003cbr/\u003e     今东郡廪丘县南有羊角城。高鱼，鲁邑也，今廪丘东北有故高鱼城。俗谓之交鱼城，谓羊角为角逐城，皆非也。瓠河又迳阳晋城南。《史记》，苏秦说齐曰：过卫阳晋之道，迳于亢父之险者也。今阳晋城在廪丘城东南一十馀里，与都关为左右也。张仪曰：秦下甲攻卫阳晋，大关天下之匈。徐广《史记音义》云：关一作开。东之亢父，则其道矣。瓠河之北，又有郕都城。《春秋·隐公五年》，郕侵卫。京相璠曰：东郡廪丘县南三十里有故郕都城。《地理志》曰山阳乡也。\u003cbr/\u003e\u003cbr/\u003e     褚先生曰：汉封金安上为侯国，王莽更名之曰城谷者也。瓠河又东，迳黎县故城南，王莽改曰黎治矣。孟康曰今黎阳也。薛瓒曰：按黎阳在魏郡，非黎县也，世谓黎侯城，昔黎侯寓于卫《诗》所谓胡为乎泥中？毛云：泥中，邑名。疑此城也。\u003cbr/\u003e\u003cbr/\u003e     土地汙下，城居小阜，魏濮阳郡治也。瓠河又东迳秅县故城南，《地理志》济阴之属县也。褚先生曰：汉武帝封金日磾为侯国，王莽之万岁矣，世犹谓之为万岁亭也。瓠河又东迳郓城南。《春秋左传·成公十六年》，公自沙随还，待于郓。\u003cbr/\u003e\u003cbr/\u003e     京相璠曰：《公羊》作运字。今东郡廪丘县东八十里有故运城，即此城也。\u003cbr/\u003e\u003cbr/\u003e     又北过东郡范县东北，为注渠，与将渠合。\u003cbr/\u003e\u003cbr/\u003e     瓠河自运城东北，迳范县与济、濮枝渠合。故渠上承济渎于乘氏县，北迳范县，左纳瓠渎，故《经》有济渠之称。又北与将渠合。渠受河于范县西北，东南迳秦亭南。杜预《释地》曰：东平范县西北有秦亭者也。又东南迳范县故城南，王莽更名建睦也。汉兴平中，靳允为范令。曹太祖东征陶谦于徐州，张邈迎吕布，郡县响应。程昱说允曰：君必固范，我守东阿，田单之功可立，即斯邑也。将渠又东会济渠，自下通谓之将渠，北迳范城东，俗又谓之赵沟，非也。\u003cbr/\u003e\u003cbr/\u003e     又东北过东阿县东。\u003cbr/\u003e\u003cbr/\u003e     瓠河故渎又东北，左合将渠枝渎，枝渎上承将渠于范县。东北迳范县北，又东北迳东阿城南，而东入瓠河故渎，又北迳东阿县故城东。《春秋经》书：冬，会齐侯盟于柯。《左传》曰：冬盟于柯，始及齐平。杜预曰：东阿即柯邑也。按《国语》，曹沬挟匕首，刦齐桓公，返遂邑于此矣。\u003cbr/\u003e\u003cbr/\u003e     又东北过临邑县西，又东北过茌平县东，为邓里渠。\u003cbr/\u003e\u003cbr/\u003e     自宜防已下，将渠已上，无复有水。将渠下水首受河，自北为邓里渠。\u003cbr/\u003e\u003cbr/\u003e     又东北过祝阿县为济渠。\u003cbr/\u003e\u003cbr/\u003e     河水自四渎口出为济水，二渎合而东注于祝阿也。\u003cbr/\u003e\u003cbr/\u003e     又东北至梁邹县西，分为二。\u003cbr/\u003e\u003cbr/\u003e     脉水寻梁济无二流，盖《经》之误。\u003cbr/\u003e\u003cbr/\u003e     其东北者为济河，其东者为时水。又东北至济西，济河东北入于海。时水东至临淄县西屈，南过太山华县东。又南至费县东，入于沂。\u003cbr/\u003e\u003cbr/\u003e     时即耏水也，音而。《春秋·襄公三年》，齐、晋盟于耏者也。京相璠曰：今临淄惟有澅水西北入泲，即《地理志》之如水矣。耏、如声相似，然则澅水即耏水也。盖以澅与时合，得通称矣。时水自西安城西南，分为二水，枝津别出，西流，德会水注之。水出昌国县黄山，西北流迳昌国县故城南。\u003cbr/\u003e\u003cbr/\u003e     昔乐毅攻齐，有功，燕昭王以是县封之为昌国君。德会水又西北五里泉水注之，水出县南黄阜，北流迳城西北入德会，又西北，世谓之沧浪沟，又北流注时水。\u003cbr/\u003e\u003cbr/\u003e     《地理志》曰：德会水出昌国西北，至西安入如是也。时水又西迳东高苑城中而西注也。俗人遏令侧城南注，又屈迳其城南。《史记》：汉文帝十五年，分齐为胶西王国，都高苑。徐广《音义》曰：乐安有高苑城，故俗谓之东高苑也。其水又北注故渎：又西，盖野沟水注之，源导延乡城东北，平地出泉。西北迳延乡城北。《地理志》千乘有延乡县，世人谓故城为从城，延、从字相似，读随字改，所未详也。西北流，世谓之盖野沟，又西北流，迳高苑县北，注时水。时水又西迳西高苑县故城南。汉高帝六年封丙倩为侯国，王莽之常乡也。其水侧城西注。\u003cbr/\u003e\u003cbr/\u003e     京相璠曰：今乐安博昌县南界有时水西通济，其源上出盘阳，北至高苑，下有死时，中无水。杜预亦云：时水于乐安岐流，旱则竭涸，为春秋之乾时也。《左传·庄公九年》，齐、鲁战地，鲁师败处也。时水西北至梁邹城，入于泲。非泲入时，盖时来注泲。若泲分东流，明不得以时为名。寻时、泲更无别流南延华费之所，斯为谬矣。\u003cbr/\u003e\u003cbr/\u003e     汶水出泰山莱芜县原山，西南过其县南。\u003cbr/\u003e\u003cbr/\u003e     莱芜县在齐城西南，原山又在县西南六十许里。《地理志》汶水与淄水俱出原山西南入济，故不得过其县南也。《从征记》曰：汶水出县西南流，又言：自入莱芜谷，夹路连山百数里。水隍多行石涧中，出药草，饶松柏，林藿绵濛，崖壁相望，或倾岑阻径，或回严绝谷。清风鸣条，山壑俱响，凌高降深，兼惴慓之惧，危蹊绝径，过悬度之艰。未出谷十馀里，有别谷在孤山。谷有清泉，泉上数丈有石穴，二口，容人行。入穴丈馀，高九尺许，广四五丈。言是昔人居山之处，薪爨烟墨犹存。谷中林木致密，行人鲜有能至矣。又有少许山田，引灌之踪尚存。\u003cbr/\u003e\u003cbr/\u003e     出谷有平邱，面山傍水，土人悉以种麦，云此邱不宜殖稷黍而宜麦，齐人相承以殖之，意谓麦邱所栖愚公谷也，何其深沈幽翳，可以托业怡生如此也！余时迳此，为之踟蹰，为之屡眷矣。余按：麦邱愚公在齐川谷犹传其名，不在鲁，盖志者之谬耳。汶水又西南迳嬴县故城南，《春秋左传·桓公三年》，公会齐侯于嬴，成婚于齐也。\u003cbr/\u003e\u003cbr/\u003e     又东南过奉高县北。\u003cbr/\u003e\u003cbr/\u003e     奉高县，汉武帝元封元年立，以奉泰山之祀，泰山郡治也。县北有吴季札子墓，在汶水南曲中。季札之聘上国也，丧子于嬴、博之间，即此处也。《从征记》曰：嬴县西六十里有季札儿冢，冢圆其高可隐也。前有石铭一所，汉末奉高令所立，无所述叙，标志而已。自昔恒蠲民户洒埽之，今不能。然碑石麋碎，靡有遗矣，惟故趺存焉。\u003cbr/\u003e\u003cbr/\u003e     屈从县西南流。","cnt":0,"sort":6631761,"author":"(北魏)郦道元","prev":"6631760.html","next":"6631762.html","book_title":"水经注","updateTimeFmt":"2024-03-28 17:25:43","category":"都市小说"}