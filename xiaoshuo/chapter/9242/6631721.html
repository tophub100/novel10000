{"id":0,"code":"6631721.html","title":"第20章 济水二(2)","latest_chapter_name":"正文 第98章 渐江水 斤江水(3)","xiao_shuo_code":"9242","content":"\u003cbr/\u003e\u003cbr/\u003e    《书》舜耕历山，亦云在此，所未详也。其水北为大明湖，西即大明寺，寺东北两面侧湖，此水便成净池也。池上有客亭，左右揪桐，负日俯仰，目对鱼鸟，水木明瑟，可谓濠梁之性，物我无违矣。湖水引渎东入西郭，东至历城西而侧城，北注陂。水上承东城历祠下泉，泉源竞发。其水北流，迳历城东，又北，引水为流杯池，州僚宾燕，公私多萃其上。分为二水：右水北出，左水西迳历城北。西北为陂，谓之历水，与泺水会。又北，历水枝津首受历水于历城东，东北迳东城西而北出郭。又北注泺水，又北，听水出焉。泺水又北流注於济，谓之泺口也。\u003cbr/\u003e\u003cbr/\u003e     济水又东北，华不注山，单椒秀泽，不连邱陵以自高，虎牙桀立，孤峰特拔以刺天，青崖翠发，望同点黛。山下有华泉，故京相璠《春秋土地名》曰：华泉，华不注山下泉水也。《春秋左传·成公二年》，齐顷公与晋却克战於鞍，齐师败绩，逐之，三周华不注，逢丑父与公易位。将及华泉，骖絓於木而止。丑父使公下，如华泉取饮，齐侯以免。韩厥献丑父，却子将戮之。呼曰：自今无有代其君任患者，有一於此，将为戮矣。却子曰：人不难以死免其君，我戮之，不祥，赦之以劝事君者。乃免之。即华水也。北绝听渎二十里，注於济。\u003cbr/\u003e\u003cbr/\u003e     又东北过台县北。\u003cbr/\u003e\u003cbr/\u003e     巨合水南出鸡山西北，北迳巨合故城西，耿弇之讨张步也，守巨里，即此城也。三面有城，西有深坑，坑西即弇所营也，与费邑战，斩邑于此。巨合水又北合关卢水。水导源马耳山，北迳博亭城西，西北流至平陵城，与武原水合。水出谭城南平泽中，世谓之武原泉。北迳谭城东，俗谓之布城也。又北，迳东平陵县故城西，故陵城也，后乃加平，谭，国也。齐桓之出，过谭，谭不礼焉。鲁庄公九年，即位，又不朝，十年，灭之。城东门外，有乐安任照先碑，济南郡治也，汉文帝十六年置为王国，景帝二年为郡，王莽更名乐安。其水又北，迳巨合城东，汉武帝以封城阳顷王子刘发为侯国。其水合关卢水，西出注巨合水，西北迳台县故城南。汉高帝六年，封东郡尉戴野为侯国。王莽之台治也。其水西北流，自野泉水注之。水出台城西南白野泉，北迳留山，西北流，而右注巨合水，又北，听水注之。水上承泺水，东流北屈，又东北流，注於巨合水，乱流又北，入于济。\u003cbr/\u003e\u003cbr/\u003e     济水又东北，合芹沟水。水出台县故城东南，西北流迳台城东，又西北，入于济水。\u003cbr/\u003e\u003cbr/\u003e     又东北过菅县南。\u003cbr/\u003e\u003cbr/\u003e     济水东，迳菅县故城南。汉文帝四年，封齐悼惠王子罢军为侯国。右纳百脉水，水出土鼓县故城西，水源方百步，百泉俱出，故谓之百脉水。其水西北流，迳阳丘县故城中。汉孝文帝四年，以封齐悼惠王子刘安为阳丘侯。世谓之章邱城，非也。城南有女郎山，山上有神祠，俗谓之女郎祠，左右民祀焉。其水西北出城，北迳黄巾固，盖贼所屯，故固得名焉。百脉水又东北流，注于济。\u003cbr/\u003e\u003cbr/\u003e     济水又东，有杨绪沟水，出逢陵故城西南二十里，西北迳土鼓城东，又西北迳章丘城东，又北迳甯戚城西。而北流，注于济水也。\u003cbr/\u003e\u003cbr/\u003e     又东北过梁邹县北。\u003cbr/\u003e\u003cbr/\u003e     泷水南出长城中，北流至般阳县故城西南，与般水会。水出县东南龙山，俗亦谓之为左阜水，西北迳其城南，王莽之济南亭也。应劭曰：县在般水之阳，故资名焉。其水又南屈，西入泷水，北迳其县，西北流，至萌水口。水出西南甲山，东，北迳萌山西，东北入於泷水。泷水又西北，至梁邹，东南，与鱼子沟水合。\u003cbr/\u003e\u003cbr/\u003e     水南出长白山东柳泉口，山即陈仲子夫妻之所隐也。《孟子》曰：仲子，齐国之世家，兄戴，禄万钟，仲子非而不食，辟兄离母，家于於陵，即此处也。其水又迳於陵县故城西，王莽之於陆也。世祖建武十五年，更封则乡侯侯霸之子昱为侯国。其水北流注于泷水，泷水即古袁水也。故京相璠曰：“济南梁邹县有袁水”\u003cbr/\u003e\u003cbr/\u003e     者也。泷水又西北，迳梁邹县故城南，邹平又北，屈迳其城西，汉高祖六年，封武虎为侯国。其水北注济。其城之东北，又有时水，西北注焉。\u003cbr/\u003e\u003cbr/\u003e     又东北过临济县南。\u003cbr/\u003e\u003cbr/\u003e     县故狄邑也王莽更名利居。《东观汉记》安帝永初二年改从今名。以临济故。\u003cbr/\u003e\u003cbr/\u003e     《地理风俗记》云：乐安太守治。晏谟《齐记》曰：有南北二城，隔济水，南城，即被阳县之故城也，北枕济水。《地理志》曰：侯国也。如淳曰：一作疲，音罢军之罢也。《史记·建元以来王子侯者年表》曰：汉武帝元朔四年，封齐孝王子敬侯刘燕之国也，今渤海侨郡治。\u003cbr/\u003e\u003cbr/\u003e     济水又东北，迤为渊渚，谓之平州坈。漯沃县侧有平安故城，俗谓之会城，非也。按《地理志》，千乘郡有平安县，侯国也，王莽曰鸿睦也。应劭曰：博昌县西南三十里，有平安亭，故县也，世尚存平州之名矣。济水又东北，迳高昌县故城西。按《地理志》曰：千乘郡有高昌县，汉宣帝地节四年，封董忠为侯国，世谓之马昌城，非也。济水又东北，迳乐安县故城南。伏琛《齐记》曰：博昌城西北五十里，有南北二城，相去三十里，隔时、济二水，指此为博昌北城，非也。\u003cbr/\u003e\u003cbr/\u003e     乐安与博昌、薄姑分水，俱同西北，薄姑去齐城六十里，乐安越水差远，验非尤明。班固曰：千乘郡有乐安县。应劭曰：取休令之名矣。汉武帝元朔五年，封李蔡为侯国。城西三里，有任光等冢，光是县人，不得为博昌明矣。\u003cbr/\u003e\u003cbr/\u003e     济水又迳薄姑城北。后汉《郡国志》曰：博昌县有薄姑城。《地理书》曰：吕尚封於齐郡薄姑。薄姑故城在临淄县西北五十里，近济水，史迁曰：胡公徙薄姑。城内有高台。《春秋·昭公二十年》，齐景公饮於台上，曰：古而不死，何乐如之？晏平仲对曰：昔爽鸠氏始居之，季荝因之，有逢伯陵因之，薄姑氏又因之，而后太公又因之，臣以为古若不死，爽鸠氏之乐，非君之乐。即于是台也。\u003cbr/\u003e\u003cbr/\u003e     济水又东北，迳狼牙固西而东北流也。\u003cbr/\u003e\u003cbr/\u003e     又东北过利县西。\u003cbr/\u003e\u003cbr/\u003e     《地理志》曰：齐郡有利县。王莽之利治也。晏谟曰，县在齐城北五十里。\u003cbr/\u003e\u003cbr/\u003e     又东北过甲下邑，入于河。\u003cbr/\u003e\u003cbr/\u003e     济水东北至甲下邑南，东历琅槐县故城北。《地理风俗记》曰：博昌东北八十里，有琅槐乡，故县也，《山海经》曰：济水绝钜野，注渤海，入齐琅槐东北者也。又东北，河水枝津注之。《水经》以为入河，非也。斯乃河水注济，非济入河。又东北入海。郭景纯曰：济自荥阳至乐安博昌入海。今河竭，济水仍流不绝，《经》言入河，二说并失。然河水于济、漯之北，别流注海，今所缀流者，惟漯水耳。郭或以为济注之，即实非也。寻经脉水，不如《山经》之为密矣。\u003cbr/\u003e\u003cbr/\u003e     其一水东南流者，过乘氏县南。","cnt":0,"sort":6631721,"author":"(北魏)郦道元","prev":"6631720.html","next":"6631722.html","book_title":"水经注","updateTimeFmt":"2024-03-28 17:25:43","category":"都市小说"}