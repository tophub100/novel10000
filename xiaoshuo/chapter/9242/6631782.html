{"id":0,"code":"6631782.html","title":"第81章 江水一(2)","latest_chapter_name":"正文 第98章 渐江水 斤江水(3)","xiao_shuo_code":"9242","content":"\u003cbr/\u003e\u003cbr/\u003e    土地沃美，人士隽乂，一州称望。县有沈乡，去江七里，姜士游之所居。诗至孝，母好饮江水，嗜鱼脍，常以鸡鸣溯流汲江。子坐取水溺死，妇恐姑知，称托游学，冬夏衣服，实投江流。于是至孝上通，涌泉出其舍侧，而有江之甘焉。诗有田滨江泽卤，泉流所溉，尽为沃野。又涌泉之中，旦旦常出鲤鱼一双以膳焉，可谓孝悌发于方寸，徽美著于无穷者也。洛水又南迳新都县，蜀有三都，谓成都、广都，此其一焉。与绵水合。水西出绵竹县。又与湔水合，亦谓之郫江也，又言是涪水。\u003cbr/\u003e\u003cbr/\u003e     吕忱曰：一曰湔。然此二水俱与洛会矣。又迳犍为牛鞞县为牛鞞水。昔罗尚乘牛鞞水，东征李雄，谓此水也。县以汉武帝元封二年置。又东迳资中县，又迳汉安县，谓之绵水也。自上诸县，咸以溉灌，故语曰：绵洛为浸沃也。绵水至江阳县方山下入江，谓之绵水口，亦曰中水。江阳县枕带双流，据江、洛会也。汉景帝六年封赵相苏嘉为侯国，江阳郡治也。故犍为枝江都尉，建安十八年，刘璋立。\u003cbr/\u003e\u003cbr/\u003e     江中有大阙、小阙焉，季春之月，则黄龙堆没，阙乃平也。昔世祖微时，过江阳县，有一子。望气者言江阳有贵儿象，王莽求之，而獠杀之。后世祖怨，为子立祠于县，谪其民罚布数世。杨雄《琴清英》曰：尹吉甫子伯奇至孝，后母谮之，自投江中，衣苔带藻，忽梦见水仙，赐其美药，思惟养亲，扬声悲歌。船人闻之而学之。吉甫闻船人之声，疑似伯奇，援琴作《子安之操》。江水迳汉安县北。\u003cbr/\u003e\u003cbr/\u003e     县虽迫，山川土地特美，蚕桑鱼盐家有焉。江水东迳樊石滩，又迳大附滩，频历二险也。\u003cbr/\u003e\u003cbr/\u003e     又东过符县北邪东南，鳛部水从符关东北注之。\u003cbr/\u003e\u003cbr/\u003e     县故巴夷之地也。汉武帝建元六年，以唐蒙为中郎将，从万人出巴符关者也。\u003cbr/\u003e\u003cbr/\u003e     元鼎二年立，王莽之符信矣。县治安乐水会，水源南通宁州平夷郡鄨县，北迳汉安县界之东，又迳符县下，北入江。县长赵祉遣吏先尼和，以永建元年十一月，诣巴郡，没死成湍滩，子贤求丧不得。女络，年二十五岁，有二子，五岁以还。至二年二月十五日，尚不得丧，络乃乘小船，至父汉处，哀哭自沈。见梦告贤曰：至二十一日，与父俱出，至日，父子果浮出江上。郡、县上言，为之立碑，以旌孝诚也。其鳛部之水，所未闻矣，或是水之殊目，非所究也。\u003cbr/\u003e\u003cbr/\u003e     又东北至巴郡江州县东，强水、涪水、汉水、白水、宕渠水合，南流注之。\u003cbr/\u003e\u003cbr/\u003e     强水即羌水也。宕渠水即潜水、渝水矣。巴水出晋昌郡宣汉县巴岭山，郡隶梁州，晋太康中立，治汉中。县南去郡八百馀里，故属巴渠。西南流历巴中，迳巴郡故城南，李严所筑大城北，西南入江。庾仲雍所谓江州县对二水口，右则涪内水，左则蜀外水。即是水也。江州县，故巴子之都也。《春秋·桓公九年》，巴子使韩服告楚，请与邓好是也。及七国称王，巴亦王焉。秦惠王遣张仪等救苴侯于巴，仪贪巴、苴之富，因执其王以归，而置巴郡焉，治江州。汉献帝初平元年，分巴为三郡，于江州，则永宁郡治也。至建安六年，刘璋纳蹇胤之讼，复为巴郡，以严颜为守。颜见先主入蜀，叹曰：独坐穷山，放虎自卫。此即拊心处也。\u003cbr/\u003e\u003cbr/\u003e     汉世郡治江州巴水北，北府城是也。后乃徙南城。刘备初以江夏费观为太守，领江州都督。后都设李严，更城周一十六里，造苍龙、白虎门，求以五郡为巴州，丞相诸葛亮不许，竟不果。地势侧险，皆重屋累居，数有火害，又不相容，结舫水居者五百馀家，承二江之会，夏水增盛，坏散颠没，死者无数。县有甘橘官，荔枝园，夏至则熟。二千石常设厨膳，命士大夫共会树下食之。县北有稻田，出御米也。\u003cbr/\u003e\u003cbr/\u003e     县下又有清水穴，巴人以此水为粉，则皓曜鲜芳，贡粉京师，因名粉水，故世谓之为江州堕林粉。粉水亦谓之为粒水矣。\u003cbr/\u003e\u003cbr/\u003e     江之北岸，有涂山，南有夏禹庙、涂君祠，庙铭存焉。常璩、瘐仲雍并言禹娶于此。余案群书，咸言禹娶在寿春当涂，不于此也。\u003cbr/\u003e\u003cbr/\u003e     又东至枳县西，延江水从牂柯郡北流西屈注之。\u003cbr/\u003e\u003cbr/\u003e     江水东迳阳关巴子梁，江之两岸，犹有梁处，巴之三关，斯为一也。延熙中，蜀车骑将军邓芝为江州都督，治此。江水又东右迳黄葛峡，山高崄，全无人居。\u003cbr/\u003e\u003cbr/\u003e     江水又左迳明月峡，东至梨乡，历鸡鸣峡。\u003cbr/\u003e\u003cbr/\u003e     江之南岸有枳县治。《华阳记》曰：枳县在巴郡江州东四百里，治涪陵水会。\u003cbr/\u003e\u003cbr/\u003e     庾仲雍所谓有别江出武陵者也。水及延江之枝津，分水北注，迳涪陵入江，故亦云涪陵水也。其水南导武陵郡，昔司马错溯舟此水，取楚黔中地。延熙中，邓芝伐徐巨射玄猨于是县。猨自拔矢，卷木叶塞射创。芝叹曰：伤物之生，吾其死矣。\u003cbr/\u003e\u003cbr/\u003e     江水又东迳涪陵故郡北，后乃并巴郡，遂罢省。江水又东迳文阳滩，滩险难上。\u003cbr/\u003e\u003cbr/\u003e     江水又东迳汉平县二百馀里，左自涪陵东出百馀里，而届于黄石，东为铜柱滩。又迳东望峡东历平都，峡对丰民洲，旧巴子别都也。《华阳记》曰：巴子虽都江州，又治平都，即此处也。有平都县，为巴郡之隶邑矣。县有天师治，兼建佛寺。甚清灵。县有市肆，四日一会。\u003cbr/\u003e\u003cbr/\u003e     江水又迳虎{髟页}滩，滩水广大，夏断行旅。江水又东迳临江县南，王莽之监江县也。《华阳记》曰：县要枳东四百里，东接朐忍，县有盐官。自县北入盐井溪，有盐井营户。溪水沿注江。江水又东得黄华水口，江浦也，左迳石城南，庾仲雍曰：临江至石城黄华口一百里。又东至平洲，洲上多居民。\u003cbr/\u003e\u003cbr/\u003e     又东迳壤涂而历和滩。又东迳界坛，是地巴东之西界，益州之东境，故得是名也。\u003cbr/\u003e\u003cbr/\u003e     又东过鱼复县南，夷水出焉。\u003cbr/\u003e\u003cbr/\u003e     江水又东，右得将龟溪口。《华阳记》曰：朐忍县出灵龟，咸熙元年，献龟于相府，言出自此溪民。\u003cbr/\u003e\u003cbr/\u003e     江水又东，会南、北集渠，南水出涪陵县界，谓之于阳溪。北流迳巴东郡之南浦侨县西。溪硖侧，盐井三口，相去各数十步，以木为桶，径五尺，修煮不绝。\u003cbr/\u003e\u003cbr/\u003e     溪水北流注于江，谓之南集渠口，亦曰于阳溪口。北水出新浦县北高梁山分溪，南流迳其县西，又南一百里，入朐忍县，南入于江，谓之北集渠口，别名班口，又曰分水口，朐忍尉治此。\u003cbr/\u003e\u003cbr/\u003e     江水又东，右迳氾溪口，盖江氾决入也。\u003cbr/\u003e\u003cbr/\u003e     江水又东，迳石龙而至于博阳二村之间，有盘石，广四百丈，长六里而复，殆于阻塞江川，夏没冬出，基亘通渚。\u003cbr/\u003e\u003cbr/\u003e     又东迳羊肠虎臂滩。杨亮为益舟州，至此舟覆，惩其波澜，蜀人至今犹名之为使君滩。\u003cbr/\u003e\u003cbr/\u003e     江水又东，彭水注之。水出巴渠郡獠中，东南流迳汉丰县东，清水注之。水导源出西北巴渠县东北巴岭南獠中，即巴渠水也。西南流至其县，又西入峡，檀井溪水出焉。又西出峡，至汉丰县东而西注彭溪，谓之清水口。彭溪水又南，迳朐忍县西六十里，南流注于江，谓之彭溪口。江水又东左迳朐忍县故城南。常璩曰：县在巴东郡西二百九十里，县治故城，跨其山阪，南临大江。\u003cbr/\u003e\u003cbr/\u003e     江之南岸有方山，山形方峭，枕侧江汶。\u003cbr/\u003e\u003cbr/\u003e     江水又东迳瞿巫滩，即下瞿滩也，又谓之博望滩。左则汤溪水注之，水源出县北六百馀里上庸界，南流历县，翼带盐井一百所，巴川资以自给。粒大者，方寸，中央隆起，形如张伞，故因名之曰伞子盐。有不成者，形亦必方，异于常盐矣。王隐《晋书地道记》曰：入汤口四十三里，有石，煮以为盐。石大者如升，小者如拳，煮之，水竭盐成，盖蜀火井之伦，水火相得乃佳矣。汤溪下与檀溪水合，水上承巴渠水，南历檀井溪，谓之檀井水。下入汤水。汤水又南入于江，名曰汤口。\u003cbr/\u003e\u003cbr/\u003e     江水又迳东阳滩。江上有破石，故亦通谓之破石滩，苟延光没处也。常璩曰：水道有东阳、下瞿数滩，山有大小石城势，灵寿木及橘圃也。故《地理志》曰：县有橘官，有民市。\u003cbr/\u003e\u003cbr/\u003e     江水又迳鱼复县之故陵，旧郡治故陵溪西二里故陵村，溪即永谷也。地多木瓜树，有子大如甒，白黄，实甚芬香，《尔雅》之所谓楙也。\u003cbr/\u003e\u003cbr/\u003e     江水又东为落牛滩，迳故陵北。江侧有六大坟。庾仲雍曰：楚都丹阳所葬，亦犹枳之巴陵矣，故以故陵为名也，有鱼复尉，戍此。\u003cbr/\u003e\u003cbr/\u003e     江之左岸有巴乡村，村人善酿，故俗称巴乡清。郡出名酒，村侧有溪，溪中多灵寿木。中有鱼，其头似羊，丰肉少骨，美于馀鱼。溪水伏流迳平头山，内通南浦故县陂湖。其地平旷，有湖泽，中有菱芡鲫雁，不异外江，凡此等物，皆入峡所无，地密恶蛮，不可轻至。\u003cbr/\u003e\u003cbr/\u003e     江水又东，右迳夜清而东历朝阳道口，有县治，治下有市，十日一会。\u003cbr/\u003e\u003cbr/\u003e     江水又东，左迳新市里南，常璩曰：巴旧立市于江上，今新市里是也。\u003cbr/\u003e\u003cbr/\u003e     江水又东，右合阳元水，水出昆阳县西南，高阳山东，东北流迳其县南，东北流，丙水注之。水发县东南柏枝山，山下有丙穴，穴方数丈，中有嘉鱼，常以春末游渚，冬初入穴，抑亦襃汉丙穴之类也。其水北流入高阳溪。溪水又东北流，注于江，谓之阳元水口。\u003cbr/\u003e\u003cbr/\u003e     江水又东迳南乡峡，东迳永安宫南，刘备终于此，诸葛亮受遗处也。其间平地可二十许里，江山回阔，入峡所无。城周十馀里，背山面江，颓墉四毁，荆棘成林，左右民居多垦其中。\u003cbr/\u003e\u003cbr/\u003e     江水又东迳诸葛亮图垒南，石碛平旷，望兼川陆，有亮所造八阵图，东跨故垒，皆累细石为之。自垒西去，聚石八行，行间相去二丈，因曰：八阵既成，自今行师庶不覆败。皆图兵势行藏之权，自后深识者所不能了。今夏水漂荡，岁月消损，高处可二三尺，下处磨灭殆尽。江水又东迳赤岬城西，是公孙述所造，因山据势，周回七里，一百四十步，东高二百丈，西北高一千丈，南连基白帝山，甚高大，不生树木。其石悉赤。土人云，如人袒胛，故谓之赤岬山。《淮南子》曰：徬徨于山岬之旁。《注》曰：岬，山胁也。郭仲产曰：斯名将因此而兴矣。\u003cbr/\u003e\u003cbr/\u003e     江水又东迳鱼复县故城南，故鱼国也。《春秋左传·文公十六年》，庸与群蛮叛楚，庄王伐之，七遇皆北，惟裨、儵、鱼人逐之，是也。《地理志》江关都尉治。公孙述名之为白帝，取其王巴蜀。章武二年，刘备为吴所破，改白帝为永安，巴东郡治也。汉献帝初平元年，分巴为三郡，以鱼复为故陵郡。蹇胤诉刘璋，改为巴东郡，治白帝山，城周回二百八十步，北缘马岭，接赤岬山，其间平处，南北相去八十五丈，东西七十丈。又东傍东瀼溪，即以为隍。西南临大江，闚之眩目。惟马岭小差委迤，犹斩山为路，羊肠数转，然后得上。益州刺史鲍陋镇此，为谯道福所围，城里无泉，乃南开水门，凿石为函，道上施木天公，直下至江中，有似猨臂相牵，引汲然后得水。水门之西，江中有孤石为淫预石，冬出水二十馀丈，夏则没，亦有裁出处矣。\u003cbr/\u003e\u003cbr/\u003e     县有夷溪即佷山清江也，《经》所谓夷水出焉。\u003cbr/\u003e\u003cbr/\u003e     江水又东迳广溪峡，斯乃三峡之首也。其间三十里，颓岩倚木，厥势殆交。\u003cbr/\u003e\u003cbr/\u003e     北岸山上有神渊，渊北有白盐崖，高可千馀丈，俯临神渊。土人见其高白，故因名之。天旱，燃木崖上，推其灰烬，下秽渊中，寻即降雨。常璩曰：县有山泽水神，旱时鸣鼓请雨，则必应嘉泽。《蜀都赋》所谓应鸣鼓而兴雨也。峡中有瞿塘、黄龙二滩，夏水回复，沿溯所忌。瞿塘滩上有神庙，尤至灵验。刺史二千石迳过，皆不得鸣角伐鼓。商旅上下，恐触石有声，乃以布裹篙足。今则不能尔，犹飨荐不辍。此峡多猨，猨不生北岸，非惟一处，或有取之，放著北山中，初不闻声，将同狢兽渡汶而不生矣。其峡，盖自昔禹凿以通江，郭景纯所谓巴东之峡，夏后疏凿者也。","cnt":0,"sort":6631782,"author":"(北魏)郦道元","prev":"6631781.html","next":"6631783.html","book_title":"水经注","updateTimeFmt":"2024-03-28 17:25:43","category":"都市小说"}