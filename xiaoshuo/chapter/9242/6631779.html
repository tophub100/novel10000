{"id":0,"code":"6631779.html","title":"第78章 漻水(1)","latest_chapter_name":"正文 第98章 渐江水 斤江水(3)","xiao_shuo_code":"9242","content":"\u003cbr/\u003e\u003cbr/\u003e    漻水出江夏平春县西。\u003cbr/\u003e\u003cbr/\u003e     漻水北出大义山，南至厉乡西，赐水入焉。水源东出大紫山，分为二水，一水西迳厉乡南，水南有重山，即烈山也。山下有一穴，父老相传，云是神农所生处也，故《礼》谓之烈山氏。水北有九井，子书所谓神农既诞，九井自穿，谓斯水也。又言汲一井则众水动。井今堙塞，遗迹仿佛存焉。亦云赖乡，故赖国也，有神农社。赐水西南流入于漻，即厉水也，赐、厉声相近，宜为厉水矣。一水出义乡西南入隋，又注漻。漻水又南迳隋县注安陆也。\u003cbr/\u003e\u003cbr/\u003e     南过安陆入于涢。\u003cbr/\u003e\u003cbr/\u003e     蕲水\u003cbr/\u003e\u003cbr/\u003e     蕲水出江夏蕲春县北山。\u003cbr/\u003e\u003cbr/\u003e     山即蕲山也。\u003cbr/\u003e\u003cbr/\u003e     水首受希水，枝津西南流，历蕲山，出蛮中，故以此蛮为五水蛮。五水即谓蕲水、希水、巴水、及赤亭水、西归水，蛮左凭居，阻藉山川，世为抄暴。宋世、沈庆之于西阳上下，诛伐蛮夷，即五水蛮也。\u003cbr/\u003e\u003cbr/\u003e     南过其县西。\u003cbr/\u003e\u003cbr/\u003e     晋改为蕲阳县，县徙江州，置大阳戍，从齐昌郡移治于此也。\u003cbr/\u003e\u003cbr/\u003e     又南至蕲口南，入于江。\u003cbr/\u003e\u003cbr/\u003e     蕲水南对蕲阳州入于大江，谓之蕲口。洲上有蕲阳县徙。\u003cbr/\u003e\u003cbr/\u003e     决水\u003cbr/\u003e\u003cbr/\u003e     决水出庐江雩娄县南大别山。\u003cbr/\u003e\u003cbr/\u003e     俗名之为檀公岘，盖大别之异名也。其水历山委注而络其县矣。\u003cbr/\u003e\u003cbr/\u003e     北过其县东，县故吴也。《春秋左传·襄公二十六年》，楚子秦人侵吴，及雩娄，闻吴有备而还，是也。《晋书地道记》云：在安丰县之西南，即其界也。故《地理志》曰：决水出雩娄。\u003cbr/\u003e\u003cbr/\u003e     又北过安丰县东。\u003cbr/\u003e\u003cbr/\u003e     决水自雩娄县北，迳鸡备亭。《春秋·昭公二十三年》吴败诸侯之师于鸡父者也。安丰县故城，今边城郡治也。王莽之美丰也。世祖建武八年，封大将军、凉州牧窦融为侯国，晋立安丰郡。\u003cbr/\u003e\u003cbr/\u003e     决水自县西北流，迳蓼县故城东，又迳其北，汉高帝六年，封孔藂为侯国也。\u003cbr/\u003e\u003cbr/\u003e     世谓之史水。决水又西北，灌水注之，其水导源庐江金兰县西北东陵乡大苏山，即淮水也。许慎曰：出雩娄县。俗谓之浍水。褚先生所谓神龟出于江、灌之间，嘉林之中，盖谓此水也。灌水东北迳蓼县故城西，而北注决水，故《地理志》曰：决水北至蓼入准，灌水亦至蓼入决。《春秋·宣公八年》冬，楚公子灭舒蓼。臧文仲闻之曰：皋陶庭坚，不祀忽诸，德之不逮，民之无援，哀哉！\u003cbr/\u003e\u003cbr/\u003e     决水又北，右会阳泉水，水受氵夫水，东北流迳阳泉县故城东，故阳泉乡也。\u003cbr/\u003e\u003cbr/\u003e     汉献帝中，封太尉黄琬为侯国。又西北流，左入决水，谓之阳泉口也。\u003cbr/\u003e\u003cbr/\u003e     又北入于淮。\u003cbr/\u003e\u003cbr/\u003e     俗谓之浍口。非也，斯决、灌之口矣。余往因公至于淮津，舟车所屈，次于决水，访其民宰，与古名全违。脉水寻经，方知决口。盖灌、浍声相伦，习俗害真耳。\u003cbr/\u003e\u003cbr/\u003e     沘水\u003cbr/\u003e\u003cbr/\u003e     沘水出庐江灊县西南，霍山东北。\u003cbr/\u003e\u003cbr/\u003e     灊者，山、水名也。《开山图》灊山围绕大山为霍山。郭景纯曰：灊水出焉。\u003cbr/\u003e\u003cbr/\u003e     县即其称矣。《春秋·昭公二十七年》吴因楚丧，围灊是也。《地理志》曰沘水出沘山，不言霍山，沘，字或作淠。\u003cbr/\u003e\u003cbr/\u003e     淠水又东北迳博安县，泄水出焉。\u003cbr/\u003e\u003cbr/\u003e     东北过六县东，淠水东北，右会蹹鼓川水，水出东南蹹鼓川，西北流左注渒水。\u003cbr/\u003e\u003cbr/\u003e     淠水又西北迳马亭城西，又西北迳六安县故城西，县故皋陶国也。夏禹封其少子，奉其祀。今县都陂中有大冢，民传曰公琴者，即皋陶冢也。楚人谓冢为琴矣。\u003cbr/\u003e\u003cbr/\u003e     汉高帝元年，别为衡山国，五年属淮南，文帝十六年，复为衡山国，武帝元狩二年，别为六安国，王莽之安风也，《汉书》所谓以舒屠六。晋太康三年庐江郡治。淠水又西北，分为二水，芍陂出焉。\u003cbr/\u003e\u003cbr/\u003e     又北迳五门亭西，西北流迳安丰县故城西，《晋书地道记》：安丰郡之属县也，俗名之曰安城矣。\u003cbr/\u003e\u003cbr/\u003e     又北会濡水，乱流西北注也。\u003cbr/\u003e\u003cbr/\u003e     北入于淮。\u003cbr/\u003e\u003cbr/\u003e     水之决会，谓之沘口也。\u003cbr/\u003e\u003cbr/\u003e     泄水\u003cbr/\u003e\u003cbr/\u003e     泄水出博安县，博安县《地理志》之博乡县也，王莽以为扬陆矣。泄水自县，上承沘水于麻步川，西北出，历濡溪，谓之濡水也。\u003cbr/\u003e\u003cbr/\u003e     北过芍陂，西与沘水合。\u003cbr/\u003e\u003cbr/\u003e     泄水自濡溪迳安风县，北流注于淠亦谓之濡口。\u003cbr/\u003e\u003cbr/\u003e     西北入于淮。乱流同归也。\u003cbr/\u003e\u003cbr/\u003e     肥水\u003cbr/\u003e\u003cbr/\u003e     肥水出九江成德县广阳乡西。\u003cbr/\u003e\u003cbr/\u003e     吕忱《字林》曰：肥水出良馀山，俗谓之连枷山，亦或以为独山也。北流分为二水，施水出焉。\u003cbr/\u003e\u003cbr/\u003e     肥水又北迳荻城东，又北迳荻丘东，右会施水枝津，水首受施水于合肥县城东，西流迳成德县，注于肥水也。\u003cbr/\u003e\u003cbr/\u003e     北过其县西，北入芍陂。\u003cbr/\u003e\u003cbr/\u003e     肥水自荻丘，北迳成德县故城西，王莽更之曰平阿也。又北迳芍陂东，又北迳死虎塘东，芍陂渎上承井门，与芍陂更相通注，故《经》言入芍陂矣。\u003cbr/\u003e\u003cbr/\u003e     肥水又北，右合阎涧水。水上承施水于合肥县，北流迳浚遒县西，水积为阳湖，阳湖水自塘西北，迳死虎亭南，夹横塘西注。宋泰始初，豫州司马刘顺帅众八千，据其城地，以拒刘勔，杜叔宝以精兵五千，送粮死虎，刘勔破之此塘。水分为二，洛涧出焉。阎浆水注之，水受芍陂，陂水上承淠水于五门亭南，别为断神水，又东北迳五门亭东，亭为二水之会也。断神水又东北迳神迹亭东，又北谓之豪水，虽广异名，事实一水。又东北迳白芍亭东，积而为湖，谓之芍陂。陂周一百二十许里，在寿春县南八十里，言楚相孙叔敖所造。魏太尉王凌与吴将张休战于芍陂，即此处也。陂有五门，吐纳川流，西北为香门陂水，北迳孙叔敖祠下。\u003cbr/\u003e\u003cbr/\u003e     谓之芍陂渎。又北分为二水：一水东注黎浆水，黎浆水东迳黎浆亭南。文钦之叛，吴军北入，诸葛绪拒之于黎浆，即此水也。东注肥水，谓之黎浆水口。\u003cbr/\u003e\u003cbr/\u003e     又北过寿春县东。\u003cbr/\u003e\u003cbr/\u003e     肥水自黎浆北迳寿春县故城东为长濑津，津侧有谢堂北亭，迎送所薄，水陆舟车，是焉萃止。又西北右合东溪，溪水引渎北出，西南流迳导公寺西。寺侧因溪，建刹五层，屋宇间敞，崇虚嶕尧也。又西南流注于肥。\u003cbr/\u003e\u003cbr/\u003e     肥水又西迳东台下，台即寿春外郭，东北隅阿之榭也。东侧有一湖，三春九夏，红荷覆水，引渎城隍，水积成潭，谓之东台湖，亦肥南播也。\u003cbr/\u003e\u003cbr/\u003e     肥水西迳寿春县城北，右合北溪，水导北山泉源下注，漱石颓隍，水上长林插天，高柯负日，出于山林精舍右，山渊寺左。道俗嬉游，多萃其下。内外引汲，泉同七净。溪水沿注西南，迳陆道士解南。精庐临侧川溪，大不为广，小足间居，亦胜境也。溪水流注于肥水。\u003cbr/\u003e\u003cbr/\u003e     北入于淮。\u003cbr/\u003e\u003cbr/\u003e     肥水又西分为二水，右即肥之故渎，遏为船官湖，以置舟舰也。肥水左渎，又西迳石桥门北，亦曰草市门，外有石梁。渡北洲，洲上有西昌寺。寺三面阻水，佛堂设三像，真容妙相，相服精炜，是萧武帝所立也。寺西即船官坊，苍兕、都水，是营是作。湖北对八公山，山无树木，惟童阜耳。山上有淮南王刘安庙。刘安是汉高帝之孙，厉王长子也。折节下士，笃好儒学，养方术之徒数千人，皆为俊异焉。多神仙秘法鸿宝之道。忽有八公，皆须眉皓素，诣门希见。门者曰：吾王好长生，今先生无住衰之术，未敢相闻。八公咸变成童，王甚敬之。八士并能炼金化丹，出入无间，乃与安登山，薶金于地，白日升天。余药在器，鸡犬舐之者，俱得上升。其所升之处，践石皆陷，人马迹存焉。故山即以八公为目，余登其上，人马之迹无闻矣，惟庙像存焉。庙中图安及八士像，皆坐床帐如平生，被服纤丽，咸羽扇裙帔，巾壶枕物，一如常居。庙前有碑，齐永明十年所建也。山有隐室石井，即崔琰所谓余下寿春，登北岭淮南之道室，八公山石井在焉。亦云：左吴与王春、傅生等寻安，同诣玄洲，还为著记，号曰《八公记》，都不列其鸡犬升空之事矣。按《汉书》，安反，伏诛，葛洪明其得道，事备《抱朴子》及《神仙传》。肥水又左纳芍陂渎。渎水自黎浆分水，引渎寿春北，迳芍陂门右，北入城。昔钜鹿时苗为县长，是其留犊处也。渎东有东都街，街之左道北，有宋司空刘勔庙。宋元徽二年，建于东乡孝义里。庙前有碑，时年碑功方创，齐永明元年方立。沈约《宋书》言泰始元年，豫州刺史殷琰叛，明帝假勔辅国将军，讨之，琰降。不犯秋毫，百姓来苏、生为立碑，文过其实。建元四年，故吏颜幼明为其《庙铭》，故佐宠延为《庙赞》，夏候敬友为《庙颂》，并附刊于碑侧。渎水又北迳相国城东，刘武帝伐长安所筑也，堂宇厅馆仍故，以相国为名。又北出城，注肥水。\u003cbr/\u003e\u003cbr/\u003e     又西迳金城北，又西，左合羊头溪水。水受芍陂，西北历羊头溪，谓之羊头涧水。北迳熨湖，左会烽水渎，渎受淮于烽村南，下注羊头溪，侧迳寿春城西，又北历象门，自沙门北出金城西门逍遥楼下，北注肥渎。肥水北注旧渎之横塘，为玄康南路驰道，左通船官坊也。\u003cbr/\u003e\u003cbr/\u003e     肥水迳玄康城西北流，北出，水际有曲水堂，亦嬉游所集也。\u003cbr/\u003e\u003cbr/\u003e     又西北流。昔在晋世，谢玄北御苻坚，祈八公山，及置阵于肥水之滨，坚望山上草木，咸为人状，此即坚战败处。非八公之灵有助，盖苻氏将亡之惑也。肥水又西北注于淮，是曰肥口也。\u003cbr/\u003e\u003cbr/\u003e     施水\u003cbr/\u003e\u003cbr/\u003e     施水亦从广阳乡肥水别，东南入于湖。","cnt":0,"sort":6631779,"author":"(北魏)郦道元","prev":"6631778.html","next":"6631780.html","book_title":"水经注","updateTimeFmt":"2024-03-28 17:25:43","category":"都市小说"}