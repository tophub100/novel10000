{"id":0,"code":"6631774.html","title":"第73章 沔水下(2)","latest_chapter_name":"正文 第98章 渐江水 斤江水(3)","xiao_shuo_code":"9242","content":"\u003cbr/\u003e\u003cbr/\u003e    东入于淯。\u003cbr/\u003e\u003cbr/\u003e     均水\u003cbr/\u003e\u003cbr/\u003e     均水出析县北山，南流过其县之东。\u003cbr/\u003e\u003cbr/\u003e     均水发源弘农郡之卢氏县熊耳山，山南即修阳、葛阳二县界也。双峰齐秀，望若熊耳，因以为名。齐桓公召陵之会，西望熊耳，即此山也。太史公司马迁皆尝登之。县即析县之北乡，故言出析县北山也。均水又东南流迳其县下，南越南乡县，又南流与丹水合。\u003cbr/\u003e\u003cbr/\u003e     又南当涉都县北，南入于沔。\u003cbr/\u003e\u003cbr/\u003e     均水南迳顺阳县西，汉哀帝更为博山县，明帝复曰顺阳。应劭曰：县在顺水之阳。今于是县，则无闻于顺水矣。章帝建初四年，封卫尉马廖为侯国。晋太康中，立马顺阳郡县，西有石山，南临汮水，汮水又南流注于沔水，谓之汮口者也。故《地理志》谓之淯水，言熊耳之山，淯水出焉。又东南至顺阳，入于沔。\u003cbr/\u003e\u003cbr/\u003e     粉水\u003cbr/\u003e\u003cbr/\u003e     粉水出房陵县，东流过郢邑南。\u003cbr/\u003e\u003cbr/\u003e     粉水导源东流，迳上粉县，取此水以渍粉，则皓耀鲜洁，有异众流，故县水皆取名焉。\u003cbr/\u003e\u003cbr/\u003e     又东过谷邑南，东入于沔。\u003cbr/\u003e\u003cbr/\u003e     粉水至筑阳县西而下汪于沔水，谓之粉水口。粉水旁有文将军冢，墓隧前有石虎，石柱，甚修丽。闾丘羡为南阳，葬妇，墓侧，将平其域，夕忽梦文谏止，羡不从。后羡为杨佺期所害，论者以为文将军之崇也。\u003cbr/\u003e\u003cbr/\u003e     白水\u003cbr/\u003e\u003cbr/\u003e     白水出朝阳县西，东流过其县南。\u003cbr/\u003e\u003cbr/\u003e     王莽更名朝阳为厉信县。应劭曰：县在朝水之阳。今朝水迳其北而不出其南也。盖邑郭沦移，川渠状改，故名旧传，遗称在今也。\u003cbr/\u003e\u003cbr/\u003e     又东至新野县西，东入于淯。\u003cbr/\u003e\u003cbr/\u003e     比水\u003cbr/\u003e\u003cbr/\u003e     比水出比阳东北太胡山，东南流过其县南，泄水从南来注之。\u003cbr/\u003e\u003cbr/\u003e     太胡山在比阳北，如东，三十馀里，广圆五六十里，张衡赋南都，所谓天封太胡者民。应劭曰：比水出比阳县，东入蔡。《经》云：泄水从南来注之。然比阳无泄水，盖误引寿春之沘泄耳。余以延昌四年，蒙除东荆州刺史，州治比阳县故城，城南有蔡水，出南磐石山，故亦曰磐石川，西北流注于比，非泄水也。\u003cbr/\u003e\u003cbr/\u003e     《吕氏春秋》曰：齐令章子与韩、魏攻荆，荆使唐蔑应之，夹比而军，欲视水之深浅，荆人射之而莫知也。有匈者曰：兵盛则水浅矣。章子夜袭之，斩蔑于是水之上也。比水又西，澳水注之。水北出茈丘山，东流，屈而南转，又南入于比水。\u003cbr/\u003e\u003cbr/\u003e     按《山海经》云：澳水又北入视，不注比水。余按吕忱《字林》及《难字》，《尔雅》并言氵药水在比阳，脉其川流所会，诊其水土津注，宜是氵药水，音药也。比水又西南，历长冈月城北，旧比水右会马仁陂水，水出潕阴北山，泉流竞凑，水积成湖，盖地百顷，谓之马仁陂。陂水历其县下西南，堨之以溉田畴。\u003cbr/\u003e\u003cbr/\u003e     公私引裂，水流遂断，故渎尚存。比水又南迳会口，与堵水枝津合。比水又南与澧水会。澧水源出于桐柏山，与淮同源，而别流西注，故亦谓水为派水。澧水西北流，迳平氏县故城东北，王莽更名其县曰平善。城内有《南阳都乡正卫弹劝碑》。\u003cbr/\u003e\u003cbr/\u003e     澧水又西北合溲水出湖阳北山。西流北屈，迳平氏城西，而北入澧水。澧水又西注比水。比水自下，亦通谓之为派水。昔汉光武破甄阜、梁丘赐于比水西，斩之于斯水也。比水又南，赵、澧二渠出焉。比水又西南流，谢水注之。水出谢城北，其源微小，至城渐大。城周回侧水，申伯之都邑，《诗》所谓申伯番番，既入于谢者也。世祖建武十三年，封樊重少子丹为谢阳侯，即其国也。然则是水即谢水也。高岸下深，浚流徐平，时人目之为渟瀯水，城戍又以渟瀯为目，非也。其城之西，旧棘阳县治，故亦谓之棘阳城也。谢水又东南迳新都县，左注比水。比水又西南流，迳新都县故城西，王莽更之曰新林。《郡国志》以为新野之东乡。故新都者也。\u003cbr/\u003e\u003cbr/\u003e     又西至新野县，南入于淯。\u003cbr/\u003e\u003cbr/\u003e     比水于冈南，西南流，戍在冈上。比水又西南，与南长坂门二水合。其水东北出湖阳东隆山。山之西侧有《汉日南太守胡著碑》。子珍，骑都尉，尚湖阳长公主，即光武之伯姊也。庙堂皆以青石为阶陛。庙北有石堂。珍之玄孙桂阳太守玚，以延熹四年遭母忧，于墓次立石祠，勒铭于梁，石字倾颓，而梁字无毁。盛弘之以为樊重之母畏雷室，盖传疑之谬也。隆山南有一小山，山坂有两石虎相对夹隧道，虽处蛮荒，全无破毁，作制甚工，信为妙矣。世人因谓之为石虎山。其水西南流，迳湖阳县故城南。《地理志》曰：故蓼国也。《竹书纪年》曰：楚共王会宋平公于湖阳者矣。东城中有二碑，似是《樊重碑》，悉载故吏人名。司马彪曰：仲山甫封于樊，因氏国焉。爰自宅阳，徙居湖阳，能治田，殖至三百顷，广起庐舍，高楼连阁，波陂灌注，竹木成林，六畜放牧，鱼蠃梨果，檀棘桑麻，闭门成市。兵弩器械，赀至百万。其兴工造作，为无穷之功，巧不可言，富拟封君。世祖之少，数归外氏，及之长安受业，赍送甚至。世祖即位，追爵敬侯。诏湖阳为重立庙，置吏奉祠。巡祠章陵，常至重墓。其水四周城溉，城之东南，有《若令樊萌、中常侍樊安碑》。城南有数碑无字。又有石庙数间，依于暮侧，栋宇崩毁，惟石壁而已，亦不知谁之胄族矣。其水南入大湖，湖阳之名县，藉兹而纳称也。湖水西南流，又与湖阳诸陂散水合，谓之板桥水，又西南与醴渠合，又有赵渠注之。二水上承派水，南迳新都县故城东，两渎双引，南合板桥水。板桥水又西南与南长水会。水上承唐子襄乡诸陂散流也。唐子陂在唐子山西南，有唐子亭。汉光武自新野屠唐子乡，杀湖阳尉于是地。陂水清深，光武后以为神渊。\u003cbr/\u003e\u003cbr/\u003e     西南流于新野县，与板桥水合，西南注于比水，又西南流注于淯水也。\u003cbr/\u003e\u003cbr/\u003e     卷三十\u003cbr/\u003e\u003cbr/\u003e     淮水\u003cbr/\u003e\u003cbr/\u003e     淮水出南阳平氏县胎簪山。东北过桐柏山。\u003cbr/\u003e\u003cbr/\u003e     《山海经》曰：淮出馀山，在朝阳东，义乡西。《尚书》：导淮自桐柏。\u003cbr/\u003e\u003cbr/\u003e     《地理志》曰：南阳平氏县，王莽之平善也。《风俗通》曰：南阳平氏县桐柏大复山在东南，淮水所出也。淮，均也。《春秋说题辞》曰：淮者，均其势也。\u003cbr/\u003e\u003cbr/\u003e     《释名》曰：淮，韦也，韦绕扬州北界，东至于海也。《尔雅》曰：淮为浒。然淮水与醴水同源俱导，西流为醴，东流为淮。潜流地下，三十许里，东出桐柏之大复山南，谓之阳口。水南即复阳县也。阚骃言复阳县，胡阳之乐乡也。宣帝元康元年置，在桐柏大复山之阳，故曰复阳也。《东观汉记》曰：朱祐少孤，归外家复阳刘氏。山南有淮源庙，庙前有碑，是南阳郭苞立。又二碑，并是汉延熹中守、令所造，文辞鄙拙，殆不可观。故《经》云东北过桐柏也。淮水又东迳义阳县，县南对固成山。山有水，注流数丈，洪涛灌山，遂成巨井，谓之石泉水，北流注于淮。淮水又径义阳县故城南，义阳郡治也，世谓之白茅城，其城圆而不方。\u003cbr/\u003e\u003cbr/\u003e     阚骃言晋太始中，割南阳东鄙之安昌、平林、平氏、义阳四县，置义阳郡于安昌城。又《太康记》、《晋书地道记》，并有义阳郡，以南阳属县为名。汉武帝元狩四年，封北地都尉卫山为侯国也。有九渡水注之，水出鸡翅山，溪涧潆委，沿溯九渡矣。其犹零阳之九渡水，故亦谓之为九渡焉。于溪之东山有一水，发自山椒下数丈，素湍直注，颓波委壑，可数百丈，望之若霏幅练矣，下注九渡水，九渡水又北流注于淮。\u003cbr/\u003e\u003cbr/\u003e     又东过江夏平春县北。\u003cbr/\u003e\u003cbr/\u003e     淮水又东，油水注之。水出县西南油溪，东北流迳平春县故城南。汉章帝建初四年，封子全为王国。油水又东曲，岸北有一土穴，径尺，泉流下注，沿波三丈，入于油水，乱流南屈，又东北注于淮。淮水又东北迳城阳县故城南，汉高帝十二年，封定侯奚意为侯国，王莽之新利也。魏城阳郡治。淮水又东北与大木水合，水西出大木山，山即晋车骑将军祖逖自陈留将家避难所居也。其水东迳城阳县北，而东入于淮。淮水又东北流，右会湖水，傍川西南出，穷溪得其源也。淮水又东迳安阳县故城南，江国也，嬴姓矣。今其地有江亭。《春秋·文公四年》，楚人灭江，秦伯降服出次，曰：同盟灭，虽不能救，敢不矜乎？汉乃县之。文帝八年，封淮南厉王子刘勃为侯国，王莽之均夏也。淮水又东，得浉口水源，南出大溃山，东北流翼带三川，乱流北注浉水。又北径贤首山西，又北出，东南屈，迳仁顺城南，故义阳郡治，分南阳置也。晋太始初，以封安平献王孚长子望，本治在石城山上，因梁希侵逼，徙治此城。梁司州刺史马仙琕不守，魏置郢州也。\u003cbr/\u003e\u003cbr/\u003e     昔常珍奇自悬瓠遣三千骑援义阳行事庞定光，屯于浉水者也。浉水东南流，历金山北，山无树木，峻峭层峙。浉水又东迳义阳故城北，城在山上，因倚陵岭，周回三里，是郡昔所旧治城。城南一十五步，对门有天井，周一百馀步，深一丈。\u003cbr/\u003e\u003cbr/\u003e     东迳钟武县故城南，故江夏之属县也，王莽之当利县矣。又东迳石城山北，山甚高峻，《史记》曰：魏攻冥阨。《音义》曰：冥阨或言在鄳县葙山也。案《吕氏春秋》九塞，其一也。浉水迳鄳县故城南。建武中，世祖封邓邯为鄳侯。案苏林曰：音盲。浉水又东迳七井冈南，又东北注于淮。淮水又东至谷口。\u003cbr/\u003e\u003cbr/\u003e     谷水南出鲜金山，北流，瑟水注之。水出西南具山，东北迳光淹城东，而北迳青山东，罗山西，东北流注于谷水。谷水东北入于淮。\u003cbr/\u003e\u003cbr/\u003e     又东过新息县南。\u003cbr/\u003e\u003cbr/\u003e     淮水东迳故息城南。《春秋左传·隐公十一年》，郑、息有违言，息侯伐郑，郑伯败之者也。淮水又东迳浮光山北，亦曰扶光山，即弋阳山也，出名玉及黑石，堪为棋。其山俯映长淮，每有光辉。淮水又东，迳新息县故城南。应劭曰：息后徙东，故加新也。王莽之新德也。光武十九年，封马援为侯国。外城北门内有新息长贾彪庙。庙前有碑。面南又有《魏汝南太守程晓碑》。魏太和中，蛮田益宗效诚，立东豫州，以益宗为刺史。淮水又东合慎水。水出慎阳县西，而东迳慎阳县故城南，县取名焉。汉高帝十一年，封栾说为侯国。颍阴刘陶为县长，政化大行，道不拾遗，以病去官。童谣歌曰：悒然不乐，思我刘君，何时复来，安此下民？见思如此。应劭曰：慎水所出，东北入淮。慎水又东流，积为燋陂。陂水又东南流为上慎陂，又东为中慎陂，又东南为下慎陂，皆与鸿郤陂水散流。其陂首受淮川，左结鸿陂。汉成帝时，翟方进奏毁之。建武中，汝南太守邓晨欲修复之，知许伟君晓知水脉，召与议之。伟君言：成帝用方进言毁之，寻而梦上天，天帝怒曰：何故败我濯龙渊？是后民失其利，时有童谣曰：败我陂，翟子威，反乎覆，陂当复。明府兴复废业，童谣之言，将有徵矣。遂署都水掾，起塘四百馀里，百姓得其利。陂水散流，下合慎水，而东南迳息城北，又东南入淮，谓之慎口。淮水又东，与申陂水合。水上承申陂于新息县北，东南流分为二水。一水迳深丘西，又屈迳其南，南派为莲湖水，南流注于淮。淮水又左迤流结两湖，谓之东、西莲湖矣。淮水又东，右合壑水。水出白沙山，东北迳柴亭西，俗谓之柴水。又东北流，与潭溪水合。水发潭谷东北流，右会柴水。柴水又东迳黄城西，故弋阳县也，城内有二城，西即黄城也。柴水又东北入于淮，谓之柴口也。淮水又东北，申陂枝水注之。水首受陂水于深丘北，东迳钓台南。台在水曲之中，台北有琴台。又东迳阳亭南，东南合淮。淮水又东迳淮阴亭北，又东迳白城南，楚白公胜之邑也，东北去白亭一十里。淮水又东迳长陵戍南，又东，青陂水注之，分青陂东渎，东南迳白亭西，又南于长陵戍东，东南入于淮。淮水又东北合黄水，水出黄武山，东北流，木陵关水注之，水导源木陵山，西北流注于黄水。黄水又东迳晋西阳城南，又东迳光城南，南光城郡治。又东北迳高城南，故弦国也。又东北迳弋阳郡东，有虞丘郭，南有伍相庙。黄水又东北入于淮，谓之黄口。淮水又东北迳褒信县故城南，而东流注也。\u003cbr/\u003e\u003cbr/\u003e     又东过期思县北。\u003cbr/\u003e\u003cbr/\u003e     县故蒋国周公之后也。《春秋·文公十年》，楚王田于孟诸，期思公复遂为右司马，楚灭之以为县。汉高帝十二年，以封贲赫为侯国。城之西北隅，有楚相孙叔敖庙，庙前有碑。淮水又东北，淠水注之，水出戈阳县南垂山。西北流历阴山关，迳二城间，旧有贼难，军所顿防。西北出山，又东北流，迳新城戍东。又东北得诏虞水口，西北去弋阳虞丘郭二十五里，水出面山，东北流，迳诏虞亭东，而北入淠水。又东北注淮，俗曰白鹭水。\u003cbr/\u003e\u003cbr/\u003e     又东过原鹿县南，汝水从西北来注之。\u003cbr/\u003e\u003cbr/\u003e     县即春秋之鹿上也。《左传·僖公二十一年》宋人为鹿上之盟，以求诸侯于楚。建武十五年，世祖更封侍中、执金吾阴乡侯阴识为侯国者也。\u003cbr/\u003e\u003cbr/\u003e     又东过庐江安风县东北，决水从北来注之。\u003cbr/\u003e\u003cbr/\u003e     庐江，故淮南也。汉文帝十六年，别以为国。应劭曰：故庐子国也。决水自舒蓼北注，不于北来也。安风东北注淮者，穷水矣，又非决水，皆误耳。淮水又东，谷水入焉。水上承富水，东南流，世谓之谷水也。东迳原鹿县故城北，城侧水南。谷水又东迳富陂县故城北，俗谓之成闾亭，非也。《地理志》：汝南郡有富陂县。建武二年，世祖改封平乡侯王霸为富陂侯。《十三州志》曰：汉和帝永元九年，分汝阴置，多陂塘以溉稻，故曰富陂县也。谷水又东，于汝阴城东南注淮。淮水又东北，左会润水，水首受富陂，东南流为高塘陂，又东，积而为陂水，东注焦陵陂。陂水北出为鮦陂，陂水潭涨，引渎北注汝阴，四周隍堑，下注颍水。\u003cbr/\u003e\u003cbr/\u003e     焦湖东注，谓之润水，迳汝阴县东，迳荆亭北而东入淮。淮水又东北，穷水入焉。\u003cbr/\u003e\u003cbr/\u003e     水出六安国安风县穷谷。《春秋左传》楚救灊，司马沈尹戍与吴师遇于穷者也。","cnt":0,"sort":6631774,"author":"(北魏)郦道元","prev":"6631773.html","next":"6631775.html","book_title":"水经注","updateTimeFmt":"2024-03-28 17:25:43","category":"都市小说"}