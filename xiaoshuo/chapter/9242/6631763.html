{"id":0,"code":"6631763.html","title":"第62章 泗水 沂水 洙水(1)","latest_chapter_name":"正文 第98章 渐江水 斤江水(3)","xiao_shuo_code":"9242","content":"\u003cbr/\u003e\u003cbr/\u003e    泗水出鲁卞县北山。\u003cbr/\u003e\u003cbr/\u003e     《地理志》曰：出济阴乘氏县，又云：出卞县北，《经》言北山，皆为非矣。\u003cbr/\u003e\u003cbr/\u003e     《山海经》曰：泗水出鲁东北，余昔因公事，沿历徐、沇，路迳洙、泗，因令寻其源流。水出卞县故城东南，桃墟西北。《春秋·昭公七年》，谢息纳季孙之言，以孟氏成邑与晋而迁于桃。杜预曰：鲁国卞县东南有桃墟。世谓之曰陶墟，舜所陶处也，井曰舜井，皆为非矣。墟有漏泽，方一十五里，渌水征渟三丈如减。泽西际阜，俗谓之妫亭山，盖有陶墟、舜井之言，因复有妫亭之名矣。阜侧有三石穴。广圆三四尺。穴有通否，水有盈漏，漏则数夕之中，倾陂竭泽矣。左右居民，识其将漏，预以木为曲状，约障穴口，鱼鳖暴鳞，不可胜载矣。自此连冈通阜，西北四十许里，冈之西际，便得泗水之源也。《博物志》曰：泗水出陪尾。盖斯阜者矣。石穴吐水，五泉俱导，泉穴各径尺馀。水源南侧有一庙，栝柏成林，时人谓之原泉祠，非所究也。\u003cbr/\u003e\u003cbr/\u003e     泗水西迳其县故城南。《春秋·襄公二十九年》，季武子取卞曰：闻守卞者将叛，臣率徒以讨之是也。南有姑蔑城。《春秋·隐公元年》，公及邾仪父盟于蔑者也。水出二邑之间，西迳郚城北。《春秋·文公七年·经书》，公伐邾，三月甲戌，取须句，遂城郚。杜预曰：鲁邑也，卞县南有郚城备邾难也。泗水自卞而会于洙水也。\u003cbr/\u003e\u003cbr/\u003e     西南过鲁县北。\u003cbr/\u003e\u003cbr/\u003e     泗水又西南流，迳鲁县，分为二流，水侧有一城，为二水之分会也。北为洙渎。《春秋·庄公九年？经》书，冬，浚洙。京相璠、杜预并言：洙水在鲁城北，浚深之，为齐备也。南则泗水。夫子教于洙、泗之间，今于城北二水之中，即夫子领徒之所也。《从征记》曰：洙、泗二水，交于鲁城东北十七里。阙里背洙面泗，南北一百二十步，东西六十步，四门各有石\u0026amp;lt；门团\u0026amp;gt；。北门去洙百步馀。后汉初，阙里荆棘自辟，从讲堂至孔里。鲍永为相，因修响祠，以诛鲁贼彭丰等。郭缘生言：泗水在城南，非也。余按：《国语》：宣公夏滥于泗渊，里革断罟弃之。\u003cbr/\u003e\u003cbr/\u003e     韦昭曰：泗在鲁城北。《史记》、《冢记》、王隐《地道记》咸言，葬孔子于鲁城北泗水上。今泗水南有夫子冢。《春秋孔演图》曰：鸟化为书，孔子奉以告天，赤爵衔书上，化为黄玉，刻曰：孔提命，作应法，为赤制。《说题辞》曰：孔子卒，以所受黄玉葬鲁城北，即子贡庐墓处也。谯周云：孔子死后，鲁人就冢次而居者百有馀家，命曰孔里。《孔业》曰：夫子墓茔方一里，在鲁城北六里泗水上。\u003cbr/\u003e\u003cbr/\u003e     诸孔氏封五十馀所，人名昭穆，不可复识。有铭碑三所，兽碣具存。《皇览》曰：弟子各以四方奇木来植，故多诸异树，不生棘木刺草，今则无复遗条矣。泗水自城北，南迳鲁城西南，合沂水。沂水出鲁城东南，尼邱山西北，山即颜母所祈而生孔子也。山东一十里有颜母庙。山南数里，孔子父葬处，《礼》所谓防墓崩者也。平地发泉，流迳鲁县故城南。水北东门外，即爰居所止处也。《国语》曰：海鸟曰爰居，止于鲁城东门之外三日，臧文仲祭之，展禽讥焉。故《庄子》曰：海鸟止郊，鲁侯觞之，奏以广乐，具以太牢，三日而死，此养非所养矣。门郭之外，亦戎夷死处。《吕氏春秋》曰：昔戎夷违齐如鲁，天大寒而后门，与弟子宿于郭门外，寒愈甚，谓弟子曰：子与我衣，我活，我与子衣，子活。我国士也，为天下惜。子不肖人，不足爱。弟子曰：不肖人，恶能与国士并衣哉？戎夷欢曰：不济夫！解衣与弟子，半夜而死。沂水北对稷门。昔圉人牵有力，能投盖于此门。\u003cbr/\u003e\u003cbr/\u003e     服虔曰：能投千钧之重过门之上也。杜预谓走接屋之桷，反覆门上也。《春秋·僖公二十年？经》书，春，新作南门。《左传》曰：书不时也。杜预曰：本名稷门，僖公更高大之，今犹不与诸门同，改名高门也。其遗基犹在，地八丈馀矣。\u003cbr/\u003e\u003cbr/\u003e     亦曰雩门。《春秋左传·庄公十年》，公子偃请击宋师，窃从雩门蒙皋比而出者也。门南隔水有雩坛，坛高三丈，曾点所欲风舞处也。高门一里馀道西，有《道儿君碑》，是鲁相陈君立。昔曾参居此，枭不入郭。县即曲阜之地，少昊之墟。\u003cbr/\u003e\u003cbr/\u003e     有大庭氏之库，《春秋》竖牛之所攻也。故刘公干《鲁都赋》曰：戢武器于有炎之库，放戎马于巨野之坰。周武王封姬旦于曲阜，曰鲁。秦始皇二十三年以为薛郡，汉高后元年为鲁国阜上有季氏宅，宅有武子台，今虽崩夷，犹高数丈。台西百步有大井，广三丈，深十馀丈，以石垒之，石似磬制。《春秋·定公十二年》，公山不狃帅费人攻鲁，公入季氏之宫，登武子之台也。台之西北二里，有周公台，高五丈，周五十步。台南四里许则孔庙，即夫子之故宅也。宅大一顷，所居之堂，后世以为庙。汉高祖十三年，过鲁，以太牢祀孔子。自秦烧《诗》、《书》，经典沦缺。汉武帝时，鲁恭王坏孔子旧宅，得《尚书》，《春秋》、《论语》、《孝经》。时人已不复知有古文，谓之科斗书，汉世秘之，希有见者。于时闻堂上有金石丝竹之音，乃不坏。庙屋三间，夫子在西间东向，颜母在中间南向。夫人隔东一间东向。夫人床前有石砚一枚，作甚朴，云平生时物也。鲁人藏孔子所乘车于庙中，是颜路所请者也。献帝时，庙遇火，烧之。永平中，钟离意为鲁相，到官，出私钱万三千文，付户曹孔䜣治夫子车，身入庙，拭几席剑履。男子张伯除堂下草，土中得玉璧七枚。伯怀其一，以六枚白意。意令主簿安置几前。孔子寝堂床首，有悬瓮。意召孔䜣问：何等瓮也？曰：后也？对曰：夫子瓮也，背有丹书，人勿敢发也。意曰：夫子圣人，所以遗瓮，欲以悬示后贤耳。发之，中得素书，文曰：后世修吾书，董仲舒。护吾车，拭吾履，发吾笥，会稽钟离意。璧有七，张伯藏其一。意即召问伯，果服焉。魏黄初二年，文帝令郡国修起孔子旧庙，置百石卒吏。庙有夫子像，列二弟子执卷立侍，穆穆有询仰之容。汉、魏以来，庙列七碑，二碑无字。栝柏犹茂。庙之西北二里有颜母庙，庙像犹严，有修栝五株。孔庙东南五百步有双石阙，即灵光之南阙，北百馀步即灵光殿基，东西二十四丈，南北十二丈，高丈馀。东西廊庑别舍，中间方七百馀步。阙之东北有浴池，方四十许步。池中有钓台，方十步，池台之基岸悉石也。遗基尚整，故王延寿《赋》曰：周行数里，仰不见日者也。是汉景帝程姬子鲁恭王之所造也。殿之东南，即泮宫也。在高门直北道西。宫中有台，高八十尺，台南水东西一百步，南北六十步，台西水南北四百步，东西六十步，台池咸结石为之，《诗》所谓思乐泮水也。沂水又西迳圜丘北丘高四丈馀。沂水又西流，昔韩雉射龙于斯水之上。\u003cbr/\u003e\u003cbr/\u003e     《尸子》曰：韩雉见申羊于鲁，有龙饮于沂。韩雉曰：吾闻之，出见虎，搏之，见龙，射之，今弗射，是不得行吾闻也。遂射之。沂水又西右注泗水也。\u003cbr/\u003e\u003cbr/\u003e     又西过瑕邱县东，屈从县东南流，漷水从东来注之。\u003cbr/\u003e\u003cbr/\u003e     瑕邱，鲁邑，《春秋》之负瑕矣。哀公七年季康子伐邾，囚诸负瑕是也。应劭曰：瑕邱在县西南。昔卫大夫公叔文子升于瑕邱，蘧伯玉从。文子曰：乐哉斯邱！死则我欲葬焉。伯玉曰：吾子乐之，则瑗请前。刺其欲害民良田也。瑕邱之名，盖因斯以表称矣。曾子吊诸负夏，郑玄、皇甫谧并言卫地，鲁、卫虽殊，土则一也。漷水出东海合乡县。汉安帝永初七年，封马光子朗为侯国。其水西南流入邾。《春秋·哀公二年》，季孙斯伐邾，取漷东田及沂西田是也。漷水又迳鲁国邹山东南，而西南流，《春秋左传》所谓峄山也，邾文公之所迁。今城在邹山之阳，依严阻以墉固，故邾娄之国，曹姓也。叔梁纥之邑也，孔子生于此。\u003cbr/\u003e\u003cbr/\u003e     后乃县之，因邹山之名以氏县也。王莽之邹亭矣。京相璠曰：《地理志》，峄山在邹县北，绎邑之所依以为名也。山东西二十里，高秀独出，积石相临，殆无土壤。石间多孔穴，洞达相通，往往有如数间屋处，其俗谓之峄孔。遭乱，辄将家入峄，外寇虽众，无所施害。晋永嘉中，太尉郗鉴将乡曲保此山，胡贼攻守不能得。今山南有大峄，名曰郗公峄。山北有绝严，秦始皇观礼于鲁，登于峄山之上，命丞相李斯，以大篆勒铭山领，名曰书门，《诗》所谓保有凫峄者也。漷水又西南迳蕃县故城南。又西迳薛县故城北，《地理志》曰：夏车正奚仲之国也。\u003cbr/\u003e\u003cbr/\u003e     《竹书纪年》，梁惠成王三十一年，邳迁于薛，改名徐州。城南山上有奚仲冢。\u003cbr/\u003e\u003cbr/\u003e     《晋太康地记》曰：奚仲冢在城南二十五里山上，百姓谓之神灵也。齐封田文于此，号孟尝君，有惠誉，今郭侧犹有文冢，结石为郭，作制严固，莹丽可寻，行人往还，莫不迳观，以为异见矣。漷水又西迳仲虺城北。《晋太康地记》曰：奚仲迁于邳，仲虺居之，以为汤左相。其后当周，爵称侯，后见侵削，霸者所绌为伯，任姓也。应劭曰：邳在薛。徐广《史记音义》曰：楚元王子郢客，以吕后二年，封上邳侯也。有下故此为上矣。《晋书地道记》曰：仲虺城在薛城西三十里。漷水又西至湖陆县，入于泗。故京相璠曰：薛县淳水，首受蕃县，西注山阳湖陆是也。《经》言瑕邱东，误耳。\u003cbr/\u003e\u003cbr/\u003e     又东过平阳县西。\u003cbr/\u003e\u003cbr/\u003e     县即山阳郡之南平阳县也。《竹书纪年》曰：梁惠成王二十九年，齐田盻及宋人伐我东鄙，围平阳者也。王莽改之曰黾平矣。泗水又南迳故城西，世谓之漆乡。应劭《十三州记》曰：漆乡，邾邑也。杜预曰：平阳东北有漆乡。今见有故城西南方二里，所未详也。\u003cbr/\u003e\u003cbr/\u003e     又南过高平县西，洸水从西北来，流注之。\u003cbr/\u003e\u003cbr/\u003e     泗水南迳高平山，山东西十里，南北五里，高四里，与众山相连，其山最高，顶上方平，故谓之高平山，县亦取名焉。泗水又南迳高平县故城西。汉宣帝地节三年，封丞相魏相为侯国。高帝八年，封将军陈锴为橐侯。《地理志》，县故山阳之橐县也。王莽改曰高平。应劭曰：章帝改。按本《志》曰王莽改名，章帝因之矣。所谓洸水者，洙水也，盖洸、洙相入，互受通称矣。\u003cbr/\u003e\u003cbr/\u003e     又南过方舆县东。\u003cbr/\u003e\u003cbr/\u003e     汉哀帝建平四年，县女子田无啬生子。先未生二月，儿啼腹中，及生不举，葬之陌上。三日，人过闻啼声，母掘养之。\u003cbr/\u003e\u003cbr/\u003e     菏水从西来注之。\u003cbr/\u003e\u003cbr/\u003e     菏水，即泲水之所苞注以成湖泽也。而东与泗水合于湖陵县西六十里谷庭城下，俗谓之黄水口。黄水西北通巨野泽，盖以黄水沿注于菏，故因以名焉。\u003cbr/\u003e\u003cbr/\u003e     又屈东南过湖陆县南，涓涓水从东北来，流注之。\u003cbr/\u003e\u003cbr/\u003e     《地理志》故湖陵县也，菏水在南，王莽更曰湖陆。应劭曰：《尚书》一名湖陵，章帝封东平王苍子为湖陆侯，更名湖陆也。泗水又东，迳郗鉴所筑城北，又东，迳湖陵城东南。昔桓温之北入也，范懽擒慕容忠于此。城东有《度尚碑》。\u003cbr/\u003e\u003cbr/\u003e     泗水又左会南梁水。《地理志》曰：水出蕃县。今县之东北，平泽出泉若轮焉，发源成川，西南流分为二水。北水枝出西迳蕃县北，又西迳滕城北。《春秋左传·隐公十一年》，滕侯、薛侯来朝，争长。薛侯曰：我先封。滕侯曰：我周之卜正也。薛，庶姓也，我不可以后之。公使羽父请薛侯曰：君辱在寡人，周谚有之曰：山有木，工则度之；宾有礼，主则择之。周之宗盟，异姓为后。寡人若朝于薛，不敢与诸任齿。君若辱贶寡人，则愿以滕君为请。薛侯许之，乃长滕侯者也。\u003cbr/\u003e\u003cbr/\u003e     汉高祖封夏侯婴为侯国，号曰滕公。邓展曰：今沛郡公丘也。其水又溉於公丘焉。\u003cbr/\u003e\u003cbr/\u003e     县故城在滕西北，城周二十里，内有子城。按《地理志》即滕也。周懿王子错叔绣文公所封也。齐灭之，秦以为县。汉武帝元朔三年，封鲁恭王子刘顺为侯国。\u003cbr/\u003e\u003cbr/\u003e     世以此水溉我良田，遂及百秭，故有两沟之名焉。南梁水自枝渠西南，迳鲁国蕃县故城东，俗以南邻于漷，亦谓之西漷水。南梁水又屈迳城南，应劭曰：县，古小邾邑也。《地理志》曰：其水西流注于泲。泲在湖陆西而左注泗，泗、泲合流，故《地记》或言泲入泗，泗亦言入泲，互受通称，故有入泲之文。阚骃《十三州志》曰：西至湖陆入泗是也。《经》无南梁之名，而有涓涓之称，疑即是水也。戴延之《西征记》亦言湖陆县之东南有涓涓水，亦无记于南梁，谓是吴王所道之渎也。余按湖陆西南，止有是水。延之盖以《国语》云：吴王夫差起师，将北会黄池，掘沟于商、鲁之间，北属之沂，西属于济。以是言之，故谓是水为吴王所掘，非也。余以水路求之，止有泗川耳。盖北达沂西，北迳于商、鲁而接于济，吴所浚广耳。非谓起自东北受沂西南注济也。假之有道，非吴所趣，年载诚\u0026amp;lt；耳少\u0026amp;gt；，人情则近，以今忖古，益知延之之不通情理矣。泗水又南，漷水注之，又迳薛之上邳城西而南注者也。\u003cbr/\u003e\u003cbr/\u003e     又南，过沛县东。\u003cbr/\u003e\u003cbr/\u003e     昔许由隐于沛泽，即是县也。县盖取泽为名，宋灭属楚，在泗水之滨，于秦为泗水郡治，黄水注之。黄水出小黄县黄乡黄沟。《国语》：吴子会诸侯于黄池者也。黄水东流，迳外黄县故城南。张晏曰：魏郡有内黄县，故加外也。薛瓒曰：县有黄沟，故县氏焉。圈称《陈留风俗传》曰：县南有渠水，于《春秋》为宋之曲棘里，故宋之别都矣。《春秋·昭公二十五年》，宋元公卒于曲棘是也。宋华元居于稷里。宣公十五年，楚围宋，晋解扬违楚，致命于此。宋人惧，使华元乘闉，夜入楚师，登子反之床，曰：寡君使元以病告。弊邑易子而食，析骸以爨。","cnt":0,"sort":6631763,"author":"(北魏)郦道元","prev":"6631762.html","next":"6631764.html","book_title":"水经注","updateTimeFmt":"2024-03-28 17:25:43","category":"都市小说"}