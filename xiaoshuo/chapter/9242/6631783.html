{"id":0,"code":"6631783.html","title":"第82章 江水二(1)","latest_chapter_name":"正文 第98章 渐江水 斤江水(3)","xiao_shuo_code":"9242","content":"\u003cbr/\u003e\u003cbr/\u003e    又东出江关，入南郡界。\u003cbr/\u003e\u003cbr/\u003e     江水自关，东迳弱关、捍关。捍关，廪君浮夷水所置也。弱关在建平、秭归界。昔巴、楚数相攻伐，藉险置关，以相防捍，秦兼天下，置立南郡，自巫下皆其域也。\u003cbr/\u003e\u003cbr/\u003e     又东过巫县南，盐水从县东南流注之。\u003cbr/\u003e\u003cbr/\u003e     江水又东，乌飞水注之。水出天门郡溇中县界，北流迳建平郡沙渠县南，又北流迳巫县南，西北历山道三百七十里，注于江，谓之乌飞口。江水又东迳巫县故城南，县故楚之巫郡也。奏省郡，立县以隶南郡。吴孙休分为建平郡，治巫城。\u003cbr/\u003e\u003cbr/\u003e     城缘山为墉，周十二里一百一十步，东西北三面皆带傍深谷，南临大江，故夔国也。江水又东，巫溪水注之。溪水导源梁州晋昌郡之宣汉县东，又南迳建平郡泰昌县南，又迳北井县西，东转历其县北，水南有盐井，井在县北，故县名北井，建平一郡之所资也。盐水下通巫溪，溪水是兼盐水之称矣。溪水又南，屈迳巫县东。县之东北三百步，有圣泉，谓之孔子泉。其水飞清石穴，洁并高泉，下注溪水。溪水又南入于大江。杜宇所凿以通江水也。郭仲产云；按《地理志》，巫山在县西南，而今县东有巫山，将郡、县居治无恒故也。江水历峡东，迳新崩滩，此山汉和帝永元十二年崩，晋太元二年又崩。当崩之日，水逆流百馀里，涌起数十丈。今滩上有石或圆如箪，或方似笥，若此者甚众，皆崩崖所陨，致怒湍流，故谓之新崩滩。其颓岩所馀，比之诸岭，尚为竦桀。其下十馀里，有大巫山，非惟三峡所无，乃当抗峰岷、峨，偕岭衡、疑。其翼附群山，并概青云，更就霄汉，辨其优劣耳。神孟涂所处。《山海经》曰：夏后启之臣孟涂，是司神于巴。巴人讼于孟涂之所，其衣有血者执之。是请生居山上，在丹山西。郭景纯云：丹山在丹阳，属巴。丹山西即巫山者也。又帝女居焉。宋玉所谓天帝之季女，名曰瑶姬，未行而亡，封于巫山之台。精魂为草，实为灵芝，所谓巫山之女，高唐之姬。旦为行云，暮为行雨，朝朝暮暮，阳台之下。旦早视之，果如其言，故为立庙，号朝云焉。其间首尾一百六十里，谓之巫峡，盖因山为名也。自三峡七百里中，两岸连山，略无阙处，重岩叠嶂，隐天蔽日，自非停午夜分，不见曦月。至于夏水襄陵，沿氵斥阻绝，或王命急宣，有时朝发白帝，暮到江陵，其间千二百里，虽乘奔御风，不以疾也。春冬之时，则素湍绿潭，回清倒影，绝巘多生柽柏，悬泉瀑布，飞潄其间，清荣峻茂，良多趣味。每至晴初霜旦，林寒涧肃，常有高猿长啸，属引凄异，空谷传响，哀转久绝。故渔者歌曰：巴东三峡巫峡长，猿鸣三声泪沾裳。江水又东迳石门滩。滩北岸有山，山上合下开，洞达东西，缘江步路所由。刘备为陆逊所破，走迳此门，追进甚急，备乃烧铠断道，孙桓为逊前驱，奋不顾命，斩上夔道，截其要径，备踰山越险，仅及得免，忿恚而叹曰：吾昔至京，桓尚小儿，而今迫孤，乃至于此。遂发愤而薨矣。\u003cbr/\u003e\u003cbr/\u003e     又东过秭归县之南。\u003cbr/\u003e\u003cbr/\u003e     县故归乡。《地理志》曰：归子国也。《乐纬》曰：昔归典叶声律。宋忠曰：归即夔。归乡盖夔乡矣。古楚之嫡嗣有熊挚者，以废疾不立，而居于夔，为楚附庸。后王命为夔子。《春秋·僖公二十六年》，楚以其不祀灭之者也。袁山松曰：屈原有贤姊，闻原放逐，亦来归，喻令自宽全。乡人冀其见从，因名曰秭归，即《离骚》所谓女媭婵媛以詈余也。县城东北，依山即坂，周回二里，高一丈五尺，南临大江。古老相传，谓之刘备城，盖备征吴所筑也。县东北数十里，有屈原旧田宅。虽畦堰縻漫，犹保屈田之称也。县北一百六十里，有屈原故宅，累石为屋基，名其地曰乐平里。宅之东北六十里，有女媭庙，捣衣石犹存。故《宜都记》曰：秭归盖楚子熊绎之始国，而屈原之乡里也。原田宅于今具存，指谓此也。江水又东迳一城北，基城凭岭作固，二百一十步，夹溪临谷，据山枕江，北对丹阳城，城据山跨阜，周八里二百八十步，东北两面，悉临绝涧，西带亭下溪，南枕大江，险峭壁立，信天固也。楚子熊绎始封丹阳之所都也。《地理志》以为吴之丹阳，论者云：寻吴楚悠隔，繿缕荆山，无容远在吴境，是为非也。又楚之先王陵墓在其间，盖为徵矣。江水又东南迳夔城南。城跨据川阜，周回一里百一十八步，西北皆枕深谷，东带乡溪，南侧大江。城内西北角有金城，东北角有圆土狱，西南角有石井口，径五尺。熊挚始治巫城后复移此，盖夔徙也。《春秋左传·僖公二十六年》，楚令尹子玉灭夔者也。服虔曰：在巫山之阳，秭归归乡矣。\u003cbr/\u003e\u003cbr/\u003e     江水又东迳归乡县故城北。袁山松曰：父老传言，原既流放，忽然暂归，乡人喜悦，因名曰归乡。抑其山秀水清，故出儁异，地险流疾，故其性亦隘。《诗》云：惟岳降神，生甫及申，信与！余谓山松此言，可谓因事而立证。恐非名县之本旨矣。县城南面重岭，北背大江。东带乡口溪，溪源出县东南数百里，西北入县。迳狗峡西，峡崖龛中石，隐起有狗形，形状具足，故以狗名峡。乡口溪又西北迳县下入江，谓之乡口也。江水又东迳信陵县，南临大江，东傍深溪，溪源北发梁州上庸县界，南流迳县下，而注于大江也。又东过夷陵县南。\u003cbr/\u003e\u003cbr/\u003e     江水自建平至东界峡，盛弘之谓之空泠峡。峡甚高峻，即宜都、建平二郡界也。其间远望，势交岭表，有五六峰，参差互出。上有奇石，如二人像，攘袂相对，俗传两郡督邮争界于此，宜都督邮，厥势小东倾，议者以为不如也。江水历峡东，迳宜昌县之插灶下，江之左岸，绝崖壁立数百丈，飞鸟所不能栖。有一火烬，插在崖间，望见可长数尺。父老传言，昔洪水之时，人薄舟崖侧，以馀烬插之岩侧，至今犹存，故先后相承谓之插灶也。江水又东迳流头滩，其水并峻激奔暴。鱼鳖所不能游。行者常苦之，其歌曰：滩头白勃坚相持，倏忽沦没别无期。","cnt":0,"sort":6631783,"author":"(北魏)郦道元","prev":"6631782.html","next":"6631784.html","book_title":"水经注","updateTimeFmt":"2024-03-28 17:25:43","category":"都市小说"}