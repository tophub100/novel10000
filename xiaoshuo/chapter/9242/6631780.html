{"id":0,"code":"6631780.html","title":"第79章 漻水(2)","latest_chapter_name":"正文 第98章 渐江水 斤江水(3)","xiao_shuo_code":"9242","content":"\u003cbr/\u003e\u003cbr/\u003e    施水受肥于广阳乡，东南流迳合肥县。应劭曰：夏水出城父东南，至此与肥合，故曰合肥。阚骃亦言出沛国。城父东，至此合为肥。余按川殊派别，无沿注之理，方知应、阚二说，非实证也。盖夏水暴长，施合于肥，故曰合肥也。非谓夏水。施水又东迳合肥县城南，城居四水中，又东有逍遥津，水上旧有梁。孙权之攻合肥也，张辽败之于津北，桥不撤者两版。权与甘宁蹴马趋津，谷利自后著鞭助势，遂得渡梁。凌统被铠落水，后到追及，流涕津渚。\u003cbr/\u003e\u003cbr/\u003e     施水又东，分为二水，枝水北出焉，下注阳渊。施水又东迳湖口戍，东注巢湖，谓之施口也。\u003cbr/\u003e\u003cbr/\u003e     滁水《唐六典》淮南道大川曰滁肥之水，巢湖在焉。《寰宇记》庐州慎县下云：滁水源出县西，暴秃古塘。郦元注《水经》云：滁水出浚遒县也。又和州含山县下引《水经注》云：滁水东经大\u0026amp;lt；山见\u0026amp;gt；山，西北流迳大\u0026amp;lt；山见\u0026amp;gt；亭，即此山也。《方舆纪要》云：滁河源出庐州府合肥县东北七十里，废梁县界，东流过滁州全椒县南六十里，又东至滁州东南三汊河，又东至江宁府六合县，为瓦梁河，东南流至瓜埠口而入大江。《三国志》吴赤乌三年作堂邑涂塘以淹北道，今滁州古曰涂中，其地实南北扼要之区，犹脱落无闻，则滨江来会之水，大要失亡矣。\u003cbr/\u003e\u003cbr/\u003e     沮水\u003cbr/\u003e\u003cbr/\u003e     沮水出汉中房陵县景山，东南过临沮县界。\u003cbr/\u003e\u003cbr/\u003e     沮水出汶阳郡沮阳县西北景山，即荆山首也，高峰霞举，峻竦层云。《山海经》云：金玉是出，亦沮水之所导。故《淮南子》曰：沮出荆山。高诱云：荆山在左冯翊怀德县，盖以洛水有漆沮之名故也。斯谬证耳。杜预云：水出新城郡之西南发阿山，盖山异名也。\u003cbr/\u003e\u003cbr/\u003e     沮水东南流，迳沮阳县东南。\u003cbr/\u003e\u003cbr/\u003e     县有潼水，东迳其县南，下入沮水。\u003cbr/\u003e\u003cbr/\u003e     沮水又东南迳汶阳郡北，即高安县界。郡治锡城，县居郡下，城故新城之下邑。义熙初分新城立。西表悉重山也。\u003cbr/\u003e\u003cbr/\u003e     沮水南迳临沮县西，青溪水注之。水出县西青山，山之东有滥泉，即青溪之源也。口径数丈，其深不测，其泉甚灵洁。至于炎阳有亢，阴雨无时，以秽物投之，辄能暴雨。其水导源东流，以源出青山，故以清溪为名。寻源浮溪，奇为深峭。盛弘之云：稠木傍生，凌空交合，危楼倾崖，恒有落势。风泉传响于青林之下，岩猨流声于白云之上，游者常若目不周玩，情不给赏。是以林徒栖托，云客宅心，泉侧多结道士精庐焉。青溪又东流入于沮水。沮水又屈迳其县南。晋咸和中，为沮阳郡治也。\u003cbr/\u003e\u003cbr/\u003e     沮水又东南，迳当阳县城北。城因冈为阻，北枕沮川，其故城在东一百四十里，谓之东城，在绿林长坂南，长圾即张翼德横矛处也。\u003cbr/\u003e\u003cbr/\u003e     沮水又东南迳驴城西，磨城东，昔关云长诈降处，自此遂叛。《传》云：子胥造驴、磨二城以攻麦邑，即谚所云；东驴西磨，麦城自破者也。沮水又南迳楚昭王墓。东对麦城，故王仲宣之赋《登楼》云：西接昭丘是也。\u003cbr/\u003e\u003cbr/\u003e     沮水又南，与漳水合焉。\u003cbr/\u003e\u003cbr/\u003e     又东南过枝江县，东南入于江。\u003cbr/\u003e\u003cbr/\u003e     沮水又东南迳长城东，又东南流注于江，谓之沮口也。\u003cbr/\u003e\u003cbr/\u003e     漳水\u003cbr/\u003e\u003cbr/\u003e     漳水出临沮县东荆山，东南过蓼亭，又东过章乡南。\u003cbr/\u003e\u003cbr/\u003e     荆山在景山东一百馀里，新城沶乡县界。虽群峰竞举，而荆山独秀。漳水东南流，又屈西南，迳编县南，县旧城之东北百四十里也。西南高阳城，移治许茂故城，城南临漳水。又南历临沮县之漳乡南。昔关羽保麦城，诈降而遁，潘璋斩之于此。\u003cbr/\u003e\u003cbr/\u003e     漳水又南迳当阳县，又南迳麦城东，王仲宣登其东南隅，临漳水而赋之曰：夹清漳之通浦，倚曲沮之长洲是也。漳水又南，洈水注之。《山海经》曰：洈水出东北宜诸之山，南流注于漳水。\u003cbr/\u003e\u003cbr/\u003e     又南至枝江县北乌扶邑，入于沮。\u003cbr/\u003e\u003cbr/\u003e     《地理志》曰：《禹贡》南条荆山，在临沮县之东北，漳水所出，东至江陵入杨水，注于沔。非也。今漳水于当阳县之东南一百馀里而右会沮水也。\u003cbr/\u003e\u003cbr/\u003e     夏水\u003cbr/\u003e\u003cbr/\u003e     夏水出江津，于江陵县东南。\u003cbr/\u003e\u003cbr/\u003e     江津豫章口东有中夏口，是夏水之首，江之汜也。屈原所谓过夏首而西浮，顾龙门而不见也。龙门，即郢城之东门也。\u003cbr/\u003e\u003cbr/\u003e     东过华容县南。\u003cbr/\u003e\u003cbr/\u003e     县故容城矣。《春秋·鲁定公四年》，许迁于容城是也。北临中夏水，自县东北，迳成都郡故城南。晋永嘉中，西蜀阻乱，割华容诸城为成都王颖国。夏水又迳交趾太守胡宠墓北。汉太傅广身陪陵，而此墓侧有《广碑》，故世谓广冢，非也。其文言是蔡伯喈之辞。历范西戎墓南。王隐《晋书地道记》曰：陶朱冢在华容县，树碑云是越之范蠡。《晋太康地记》盛弘之《荆州记》、刘澄之《记》，并言在县之西南。郭仲产言在县东十里，检其碑题云：故西戎令范君之墓。碑文缺落，不详其人，称蠡是其先也。碑是永嘉二年立。观其所述，最为究悉，以亲迳其地，故违众说，从而正之。\u003cbr/\u003e\u003cbr/\u003e     夏水又东，迳监利县南。晋武帝太康五年立县，县土卑下，泽多陂池，西南自州陵东界，迳于云杜沌阳，为云梦之薮矣。韦昭曰：云梦在华容县。按《春秋》鲁昭公三年，郑伯如楚，子产备田具，以田江南之梦。郭景纯言华容县东南巴丘湖，是也。杜预云：枝江县、交陆县有云梦。盖跨川互隰，兼苞势广矣。\u003cbr/\u003e\u003cbr/\u003e     夏水又东，夏杨水注之。水上承杨水于竟陵县之柘口，东南流与中夏水合，谓之夏杨水。又东北迳江夏惠怀县北，而东北注。\u003cbr/\u003e\u003cbr/\u003e     又东至江夏云杜县，入于沔。\u003cbr/\u003e\u003cbr/\u003e     应劭《十三州记》曰：江别入沔为夏水，原夫夏之为名，始于分江，冬竭夏流，故纳厥称，既有中夏之目，亦苞大夏之名矣。当其决入之所，谓之\u0026amp;lt；月者\u0026amp;gt；口焉。\u003cbr/\u003e\u003cbr/\u003e     郑玄注《尚书》沧浪之水，言今谓之夏水，来同，故世变名焉。刘澄之著《永初山川记》云：夏水，古文以为沧浪，渔父所歌也。因此言之，水应由沔。今按夏水是江流沔，非沔入夏。假使沔注夏，其势西南，非《尚书》又东之文，余亦以为非也。自\u0026amp;lt；月者\u0026amp;gt；口下沔水，通兼夏目，而会于江，谓之夏汭也。故《春秋左传》称吴伐楚，沈尹射奔命夏汭也。杜预曰：汉水曲入江，即夏口矣。\u003cbr/\u003e\u003cbr/\u003e     羌水\u003cbr/\u003e\u003cbr/\u003e     羌水出羌中参狼谷。\u003cbr/\u003e\u003cbr/\u003e     彼俗谓之天池白水矣。《地理志》曰：出陇西羌道。东南流迳宕昌城东，西北云天池五百馀里。\u003cbr/\u003e\u003cbr/\u003e     羌水又东南，迳宕昌婆川城东而东南注。昔姜维之寇陇右也，闻钟会入汉中，引还，知雍州刺史诸葛绪屯桥头，从孔函谷将出北道。绪邀之此路，维更从北道渡桥头，入剑阁，绪追之不及。羌水又东南，阳部水注之。水发东北阳部溪，西南迳安民戍，又西南注羌水，又东南迳武阶城西南，又东南迳葭芦城西，羊汤水入焉。水出西北阴平北界汤溪，东南迳北部城北，又东南迳五部城南，东南右合妾水傍西南出，即水源所发也。羌水又迳葭芦城南，又迳馀城南，又东南左会五部水。水有二源，出南北五部溪，西南流合为一水，屈而东南注羌水。羌水又东南流至桥头，合白水，东南去白水县故城九十里。\u003cbr/\u003e\u003cbr/\u003e     东南至广魏白水县，与汉水合，又东南过巴郡阆中县，又南至垫江县，东南入于江。\u003cbr/\u003e\u003cbr/\u003e     涪水\u003cbr/\u003e\u003cbr/\u003e     涪水出广魏涪县西北。\u003cbr/\u003e\u003cbr/\u003e     涪水出广汉属国刚氐道徼外，东南流与建始水合，水发平洛郡西溪，西南流，屈而东南流，入于涪。\u003cbr/\u003e\u003cbr/\u003e     涪水又东南迳江油戍北。邓艾自阴平景谷步道，悬兵束马入蜀，迳江油、广汉者也。涪水又东南迳涪县西，王莽之统睦矣。臧宫进破涪城，斩公孙恢于涪，自此水上。县有潺水，出潺山。水源有金、银矿，洗取火合之，以成金银。潺水历潺亭而下注涪水。涪水又东南迳绵竹县北。臧宫溯涪至平阳，公孙述将王元降，遂拔绵竹。涪水又东南，迳南安郡南，又南与金堂水会，水出广汉新都县，东南流入涪。涪水又南，枝津出焉，西迳广汉五城县，为五城水，又西至成都，入于江。\u003cbr/\u003e\u003cbr/\u003e     南至小广魏，与梓潼水合。\u003cbr/\u003e\u003cbr/\u003e     小广魏即广汉县也，王莽更名曰广信也。\u003cbr/\u003e\u003cbr/\u003e     梓潼水\u003cbr/\u003e\u003cbr/\u003e     梓潼水出其县北界，西南入于涪。\u003cbr/\u003e\u003cbr/\u003e     故广汉郡公孙述改为梓潼郡。刘备嘉霍峻守葭萌之功，又分广汉以北，别为梓潼郡，以峻为守。县有五女，蜀王遣五丁迎之，至此，见大蛇入山穴，五丁引之，山崩，压五丁及五女，因氏山为五妇山，又曰五妇候，驰水所出。一曰五妇水，亦曰潼水也。其水导源南迳梓潼县。王莽改曰子同矣。自县南迳涪城东，又南入于涪水，谓之五妇水口也。\u003cbr/\u003e\u003cbr/\u003e     又西南至小广魏南，入于垫江。\u003cbr/\u003e\u003cbr/\u003e     亦言涪水至此入汉水，亦谓之为内水也。北迳垫江。昔岑彭与臧宫自江州，从涪水上。公孙述令延岑盛兵于沈水。宫左步右骑，夹船而进，势动山谷，大破岑军，斩首溺水者万馀人，水为浊流。沈水出广汉县，下入涪水也。\u003cbr/\u003e\u003cbr/\u003e     涔水\u003cbr/\u003e\u003cbr/\u003e     涔水出汉中南郑县东南旱山，北至安阳县，南入于沔。\u003cbr/\u003e\u003cbr/\u003e     涔水即鬵水也。东北流，迳城固南城北。城在山上，或言韩信始立，或言张良创筑，未知定所制矣。义熙九年，索邈为梁州刺史，自城固治此，故谓之南城。\u003cbr/\u003e\u003cbr/\u003e     城周七里，衿涧带谷，绝壁百寻。北谷口造城东门，傍山寻涧，五里有馀，磐道登陟，方得城治。城北水旧有桁，北渡涔水。水北有赵军城，城北又有桁渡沔，取北城，城即大城固县治也。鬵水右岸有悦归馆，涔水历其北，北至安阳左入沔，为三水口也。","cnt":0,"sort":6631780,"author":"(北魏)郦道元","prev":"6631779.html","next":"6631781.html","book_title":"水经注","updateTimeFmt":"2024-03-28 17:25:43","category":"都市小说"}