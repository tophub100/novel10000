{"id":0,"code":"6631787.html","title":"第86章 青衣水 桓水若水 沫水 延江水 存水 温水(1)","latest_chapter_name":"正文 第98章 渐江水 斤江水(3)","xiao_shuo_code":"9242","content":"\u003cbr/\u003e\u003cbr/\u003e    青衣水出青衣县西蒙山，东与沫水合也。\u003cbr/\u003e\u003cbr/\u003e     县故青衣羌国也。《竹书纪年》梁惠成王十年，瑕阳人自秦道岷山、青衣水来归。汉武帝天汉四年，罢沈黎郡，分两部都尉，一治青衣，主汉民。公孙述之有蜀也，青衣不服，世祖嘉之，建武十九年以为郡。安帝延光元年，置蜀郡属国都尉，青衣王子心慕汉制，上求内附。顺帝阳嘉二年，改曰汉嘉。嘉得此良臣也。\u003cbr/\u003e\u003cbr/\u003e     县有蒙山，青衣水所发，东迳其县，沫水会于越巂郡之灵关道。青衣水又东，邛水注之，水出汉嘉严道邛来山，东至蜀郡临邛县，东入青衣水。\u003cbr/\u003e\u003cbr/\u003e     至犍为南安县，入于江。\u003cbr/\u003e\u003cbr/\u003e     青衣水迳平乡，谓之平乡江。《益州记》曰：平乡江东迳峨眉山，在南安县界，去成都南千里。然秋日清澄，望见两山相峙，如蛾眉焉。青衣水又东流注于大江。\u003cbr/\u003e\u003cbr/\u003e     桓水出蜀郡岷山，西南行羌中，入于南海。\u003cbr/\u003e\u003cbr/\u003e     《尚书·禹贡》，岷、蟠既艺，沱、潜既道，蔡、蒙旅平，和夷底绩。郑玄曰：和上，夷所居之地也，和读曰桓。《地理志》曰：桓水出蜀郡蜀山西南行羌中者也。《尚书》又曰：西倾因桓是来。马融、王肃云：西治倾山，惟因桓水是来，言无他道也。余按《经》据《书》岷山、西倾，俱有桓水。桓水出西倾山，更无别流，所导者惟斯水耳。浮于潜、汉而达江、沔。故《晋地道记》曰：梁州南至桓水，西抵黑水，东限扞关。今汉中、巴郡、汶山、蜀郡、汉嘉、江阳、朱提、涪陵、阴平、广汉、新都、梓潼、犍为、武都、上庸、魏兴、新城，皆古梁州之地。自桓水以南为夷，《书》所谓和夷底绩也。然所可当者，惟斯水与江耳。\u003cbr/\u003e\u003cbr/\u003e     桓水盖二水之别名，为两川之通称矣。郑玄注《尚书》：言织皮谓西戎之国也。\u003cbr/\u003e\u003cbr/\u003e     西倾，雍州之山也。雍、戎二野之间，人有事于京师者，道当由此州而来。桓是，陇坂名，其道盘桓旋曲而上，故名曰桓是，今其下民谓是坂曲为盘也。斯乃玄之别致，恐乖《尚书》因桓之义，非浮潜入渭之文。余考校诸书，以具闻见。今略缉综川流沿注之绪，虽今古异容，本其流俗，粗陈所由。然自西倾至葭萌，入于西汉，即郑玄之所谓潜水者也。自西汉逆流而届于晋寿界。沮漾枝津南，历冈穴，迤逦而接汉，沿此入漾，《书》所谓浮潜而逾沔矣。历汉川至南郑县，属于褒水。\u003cbr/\u003e\u003cbr/\u003e     溯褎暨于衙岭之南溪水，支灌于斜川届于武功，而北达于渭水。此乃水陆之相关，川流之所经，复不乖《禹贡》入渭之宗，实符《尚书》乱河之义也。\u003cbr/\u003e\u003cbr/\u003e     若水出蜀郡旄牛徼外，东南至故关为若水也。\u003cbr/\u003e\u003cbr/\u003e     《山海经》曰；南海之内，黑水之间，有木名曰若木，若水出焉。又云：灰野之山有树焉，青叶赤华，厥名若木。生昆仑山，西附西极也。《淮南子》曰：若木在建木西，木有十华，其光照下地。故屈原《离骚？天问》曰：羲和未阳，若华何光？是也，然若木之生，非一所也。黑水之间，厥木所植，水出其下，故水受其称焉。若水沿流，间关蜀土，黄帝长子昌意，德劣不足绍承大位，降居斯水，为诸侯焉。娶蜀山氏女，生颛顼于若水之野。有圣德，二十登帝位，承少皞金官之政，以水德膺历矣。若水东南流，鲜水注之，一名州江。大度水出徼外，至旄牛道，南流入于若水。又迳越巂大莋县入绳。绳水出徼外。《山海经》曰：巴遂之山，绳水出焉，东南流分为二水，其一水，枝流东出，迳广柔县，东流注于江，其一水，南迳旄牛道，至大莋，与若水合，自下亦通谓之为绳水矣。莋，夷也，汶山曰夷，南中曰昆弥，蜀曰邛，汉嘉越巂曰莋，皆夷种也。\u003cbr/\u003e\u003cbr/\u003e     又南过越巂邛都县西，直南至会无县，淹水东南流注之。\u003cbr/\u003e\u003cbr/\u003e     邛都县，汉武帝开邛莋置之。县陷为池，今因名为邛池，南人谓之邛河。河中有蜯巂山，有巂水言越此水以章休盛也。后复反叛，元鼎六年，汉兵自越巂水伐之，以为越巂郡，治邛都县。王莽遣任贵为领戎大尹，守之，更名为集巂也。\u003cbr/\u003e\u003cbr/\u003e     县故邛都国也。越巂水即绳、若矣，似随水地而更名矣。又有温水，冬夏常热，其源可燅鸡豚。下汤沐洗。能治宿疾。昔李骧败李钊于温水是也。若水又迳会无县，县有骏马河，水出县东高山。山有天马径，厥迹存焉。马日行千里，民家马牧之山下，或产骏驹，言是天马子。河中有贝子，以羊祠之，则可取也。又有孙水焉。水出台高县，即台登县也。孙水一名白沙江。南流迳邛都县，司马相如定西夷，桥孙水，即是水也。又南至会无，入若水。若水又南迳云南郡之遂久县，蜻蛉水入焉。水出蜻蛉县西，东迳其县下，县以氏焉。有石猪圻，长谷中有石猪，子母数千头。长老传言，夷昔牧此，一朝化为石，迄今夷人不敢往牧。贪水出焉。\u003cbr/\u003e\u003cbr/\u003e     蜻蛉水又东，注于绳水。绳水又迳三绛县西，又迳姑复县北，对三绛县，淹水注之。三绛一曰小会无，故《经》曰：淹至会无注若水。若水又与母血水合。水出益州郡弄栋县东农山母血谷。北流迳三绛县南，北入绳。绳水又东，涂水注之。\u003cbr/\u003e\u003cbr/\u003e     水出建宁郡之牧靡县南山。县，山并即草以立名。山在县东北乌句山南五百里，山生牧靡，可以解毒。百卉方盛，鸟多误食鸟喙，口中毒，必急飞往牧靡山，喙牧靡以解毒也。涂水导源腊谷，西北流至越巂入绳，绳水又迳越巂郡之马湖县谓之马湖江。又左合卑水，水出卑水县，而东流注马湖江也。\u003cbr/\u003e\u003cbr/\u003e     又东北至犍为朱提县西。为沪江水。\u003cbr/\u003e\u003cbr/\u003e     朱提山名也。应劭曰：在县西南，县以氏焉。犍为属国也。在郡南千八百许里。建安二十年，立朱提郡，郡治县故城。郡西南二百里，得所绾堂琅县，西北行上高山，羊肠绳屈八十馀里，或攀木而升，或绳索相牵而上，缘陟者若将阶天。\u003cbr/\u003e\u003cbr/\u003e     故袁休明《巴蜀志》云：高山嵯峨，岩石磊落，倾侧萦回，下临峭壑，行者扳缘，牵援绳索。三蜀之人，及南中诸郡，以为至险。有沪津，东去县八十里，水广六七百步，深十数丈，多瘴气，鲜有行者。晋明帝太宁元年，李骧等侵越巂，攻台登县，宁州刺史王逊遣将军姚岳击之，战于堂琅，骧军大败，岳追之，至沪水，赴水死者千馀人。逊以岳等不穷追，怒甚，发上冲冠，帢裂而卒。按永昌郡有兰仓水，出西南博南县，汉明帝永平十二年置。博南，山名也。县以氏之。其水东北流迳博南山，汉武帝时，通博南山道，渡兰仓津，土地绝远，行者苦之，歌曰：汉德广，开不宾，渡博南，越仓津，渡兰仓，为作人！山高四十里。兰仓水出金沙，越人收以为黄金。又有光珠穴，穴出光珠，又有琥珀、珊瑚、黄、白、青珠也。兰仓水又东北迳不韦县与类水合，水出巂唐县，汉武帝置。类水西南流，曲折又北流，东至不韦县，注兰仓水。又东与禁水合。水自永昌县而北迳其郡西，水左右甚饶犀象，山有钩蛇，长七八丈，尾末有岐，蛇在山涧水中，以尾钩岸上人牛食之。此水傍瘴气特恶。气中有物，不见其形，其作月声，中木则折，中人则害，名曰鬼弹。惟十一月、十二月差可渡，正月至十月，迳之无不害人。\u003cbr/\u003e\u003cbr/\u003e     故郡有罪人，徙之禁旁，不过十日皆死也。禁水又北注沪津水，又东迳不韦县北而东北流，两岸皆高山，数百丈，沪峰最为杰秀，孤高三千馀丈。是山于晋太康中崩，震动郡邑。水之左右，马步之径裁通，而特有瘴气，三月、四月，迳之必死，非此时犹令人闷吐。五月以后，行者差得无害。故诸葛亮表言：五月渡沪，并日而食，臣非不自惜也。顾王业不可偏安于蜀故也。《益州记》曰：沪水源出曲罗巂下三百里，曰沪水。两峰有杀气，署月旧不行，故武侯以夏渡为艰，沪水又下合诸水而总其目焉，故有沪江之名矣。自朱提至僰道有水步道，有黑水，羊官水，至险难。三津之阻，行者苦之，故俗为之语曰：楢溪赤水，盘蛇七曲，盘羊乌栊，气与天通。看都濩泚，住柱呼尹，庲降贾子，左担七里。又有牛叩头、马搏颊坂，其艰险如此也。\u003cbr/\u003e\u003cbr/\u003e     又东北至僰道县入于江。\u003cbr/\u003e\u003cbr/\u003e     若水至僰道县，又谓之马湖江，绳水、沪水、孙水、淹水、大渡水随决入而纳通称，是以诸书录记群水，或言入若，又言注绳，亦或言至僰道入江，正是异水沿注，通为一津，更无别川可以当之。水有孝子石，昔县人有隗叔通者，性至孝，为母汲江膂水，天为出平石，至江膂中，今犹谓之孝子石，可谓至诚发中而休应自天矣。\u003cbr/\u003e\u003cbr/\u003e     沫水出广柔徼外，县有石纽乡，禹所生也。今夷人共营之，地方百里，不敢居牧。有罪逃野，捕之者不逼，能藏三年，不为人得，则共原之，言大禹之神所祐之也。\u003cbr/\u003e\u003cbr/\u003e     东南过旄牛县北，又东至越巂灵道到，蒙山南。\u003cbr/\u003e\u003cbr/\u003e     灵道县一名灵关道，汉制：夷狄曰道。县有铜山，又有利慈渚。晋太始九年，黄龙二见于利慈。县令董玄之率吏民观之，以白刺史王濬，濬表上之晋朝，改护龙县也。沫水出岷山西，东流过汉嘉郡，南流冲一高山，山上合下开，水迳其间，山即蒙山也。\u003cbr/\u003e\u003cbr/\u003e     东北与青衣水合，《华阳国记》曰：二水于汉嘉青衣县东，合为一川，自下亦谓之为青衣水。\u003cbr/\u003e\u003cbr/\u003e     沫水又东，迳开刊县，故平乡也，晋初置。沫水又东迳临邛南，而东出于江原县也。\u003cbr/\u003e\u003cbr/\u003e     东入于江。\u003cbr/\u003e\u003cbr/\u003e     昔沫水自蒙山至南安西溷崖，水脉漂疾，破害舟船，历代为患。蜀郡太守李冰发卒，凿平溷崖。河神赑怒，冰乃操刀入水与神斗，遂平溷崖，通正水路，开处即冰所穿也。\u003cbr/\u003e\u003cbr/\u003e     延江水出犍为南广县，东至牂柯鄨县，又东屈北流，鄨县故犍为郡治也，县有犍山，晋建兴元年，置平夷郡。县有鄨水，出鄨邑西不狼山，东与温水合。温水一曰煖水，出犍为符县，而南入黚水。黚水亦出符县，南与温水会，──阚骃谓之阚水──俱南入鄨水。\u003cbr/\u003e\u003cbr/\u003e     鄨水于其县而东注于延水。延水又与汉水合，水出犍为，汉阳道山闟谷，王莽之新通也。东至鄨邑入延江水也。\u003cbr/\u003e\u003cbr/\u003e     至巴郡涪陵县注更始水。\u003cbr/\u003e\u003cbr/\u003e     更始水，即延江枝分之始也。延水北入涪陵水，涪陵水出县东，故巴郡之南鄙，王莽更名巴亭，魏武分巴立为涪陵郡，张堪为县，会公孙述击堪，同心义士选习水者，筏渡堪于小别江，即此水也。其水北至枳县入江，更始水东入巴东之南浦县，其水注引渎口石门，空岫阴深，邃涧闇密，倾崖上合，恒有落势，行旅避瘴，时有迳之，无不危心于其下。又谓之西乡水，亦谓之西乡溪，溪水间关二百许里，方得出山。又通波注远，复二百馀里，东南入迁陵县也。\u003cbr/\u003e\u003cbr/\u003e     又东南至武陵酉阳县，入于酉水。\u003cbr/\u003e\u003cbr/\u003e     《武陵先贤传》曰：潘京世长为郡主簿，太守赵伟甚器之，问京：贵郡何以名武陵？京答曰：鄙郡本名义陵，在辰阳县界，与夷相接，数为所破。光武时移治东山之上，遂尔易号。《传》曰：止戈为武。《诗》云：高平曰陵，于是名焉。\u003cbr/\u003e\u003cbr/\u003e     酉水北岸有黚阳县。许慎曰：温水南入黚。盖鄨水以下津流沿注之通称也。故县受名焉。西乡溪口在迁陵县故城上五十里，左合酉水，酉水又东际其故城北，又东迳酉阳故县南而东出也。两县相去，水道可四百许里，不得于酉阳合也。酉水东南至沅陵县，入于沅。\u003cbr/\u003e\u003cbr/\u003e     存水出犍为存阝马阝县，王莽之孱马阝也。益州大姓雍闿反，结垒于山，系马枊柱，柱生成林，今夷人名曰雍无梁林，口梁，夷言马也。存水自县东南流，迳牧靡县北，又东迳且兰县北而东南出也。\u003cbr/\u003e\u003cbr/\u003e     东南至郁林定周县为周水。\u003cbr/\u003e\u003cbr/\u003e     存水又东。迳牂柯郡之毋敛县北，而东南与毋欢水合，水首受牂柯水，东迳毋敛县为毋欢水，又东注于存水。\u003cbr/\u003e\u003cbr/\u003e     存水又东迳郁林，定周县为周水，盖水变名也。\u003cbr/\u003e\u003cbr/\u003e     又东北至潭中县，注于潭。温水出牂柯夜郎县。\u003cbr/\u003e\u003cbr/\u003e     县故夜郎侯国也，唐蒙开以为县，王莽名曰同亭矣。温水自县西北流，迳谈藁县，与迷水合。水西出益州郡之铜濑县谈虏山，东迳谈藁县，右注温水。温水又西迳昆泽县南，又迳味县，县故滇国都也。诸葛亮讨平南中，刘禅建兴三年，分益州郡，置建宁郡于此。水侧皆是高山，山水之间，悉是木耳夷居，语言不同，嗜欲亦异，虽曰山居，土差平和而无瘴毒。温水又西南迳滇池城，池在县西北，周三百许里，上源深广，下流浅狭，似如倒流，故曰滇池也。长老传言，池中有神马，家马交之，则生骏驹，日行五百里。晋太元十四年，宁州刺史费统言：晋宁郡滇池县两神马，一白一黑，盘戏河水之上。有滇州，元封二年立益州郡，治滇池，刘禅建宁郡也。温水又西会大泽，与叶榆仆水合。温水又东南，迳牂柯之毋单县。──建兴中，刘禅割属建宁郡。──桥水注之。水上承俞元之南池。县治龙池洲，周四十七里。一名河水，与邪龙分浦，后立河阳郡，治河阳县，县在河源洲上，又有云平县，并在洲中。桥水东流至毋单县，注于温。温水又东南。\u003cbr/\u003e\u003cbr/\u003e     迳兴古郡之毋棳县东。王莽更名有棳也──与南桥水合。水出县之桥山东流，梁水注之。梁水上承河水于俞元县而东南迳兴古之胜休县，王莽更名胜僰县。梁水又东迳毋棳县，左注桥水。桥水又东，注于温。温水又东南，迳律高县南，刘禅建兴三年，分牂柯置兴古郡，治宛温县。《晋书地道记》治此。温水又东南，迳梁水郡南，温水上合梁水，故自下通得梁水之称，是以刘禅分兴古之盘南，置郡于梁水县也。温水又东南，迳镡封县北，又迳来唯县东，而仆水右出焉。\u003cbr/\u003e\u003cbr/\u003e     东至郁林广郁县为郁水。\u003cbr/\u003e\u003cbr/\u003e     秦桂林郡也。汉武帝元鼎六年，更名郁林郡。王莽以为郁平郡矣。应劭《地理风俗记》曰：《周礼》郁人掌裸器，凡祭醊宾客之裸事，和郁鬯以实樽彝。","cnt":0,"sort":6631787,"author":"(北魏)郦道元","prev":"6631786.html","next":"6631788.html","book_title":"水经注","updateTimeFmt":"2024-03-28 17:25:43","category":"都市小说"}