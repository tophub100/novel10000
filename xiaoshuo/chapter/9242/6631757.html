{"id":0,"code":"6631757.html","title":"第56章 颍水 洧水 氵异水 潧水 渠（沙水）(4)","latest_chapter_name":"正文 第98章 渐江水 斤江水(3)","xiao_shuo_code":"9242","content":"\u003cbr/\u003e\u003cbr/\u003e    渠水右与汜水合，水上承役水于苑陵县，县故郑都民。王莽之左亭县也。役水枝津东派为汜水者也，而世俗谓之泥沟水也。《春秋左传·僖公三十年》，晋侯、秦伯围郑。晋军函陵，秦军汜南，所谓东汜者也。其水又东北迳中牟县南，又东北迳中牟泽，与渊水合，水出中牟县故城北，城有层台。按郭长公《世语》及干宝《晋记》并言：中牟县故魏任城王台下池中，有汉时铁锥，长六尺，入地三尺，头西南指不可动，至月朔自正，以为晋氏中兴之瑞，而今不知所在。或言在中阳城池台，未知焉是？渊水自池西出，屈迳其城西，而东南流注于汜。汜水又东迳大梁亭南，又东迳梁台南，东注渠。渠水又东南流迳开封县，睢、涣二水出焉。右则新沟注之。其水出逢池，池上承役水于苑陵县，别为鲁沟水，东南流迳开封县故城北，汉高帝十一年，封陶舍为侯国也。《陈留志》称：阮简，字茂宏，为开封令。县侧有劫贼，外白甚急数，简方围綦长啸。吏云：劫急。简曰：局上有劫亦甚急。其耽乐如是。故《语林》曰：王中郎以围棋为坐隐，或亦谓之为手谈，又谓之为棋圣。鲁沟南际富城，东南入百尺陂，即古之逢泽也。徐广《史记音义》曰：秦孝公会诸侯于泽，汲郡墓《竹书纪年》作逢泽，斯其处也。\u003cbr/\u003e\u003cbr/\u003e     故应德琏《西征赋》曰：鸾衡东指，弭节逢泽。其水东北流为新沟。新沟又东北流，迳牛首乡北，谓之牛建城。又东北注渠，即沙水也，音蔡，许慎正作沙音，言水散石也。从水少，水少沙见矣。楚东有沙水。谓此水也。\u003cbr/\u003e\u003cbr/\u003e     又屈南至扶沟县北。\u003cbr/\u003e\u003cbr/\u003e     沙水又东南迳牛首乡东南，鲁渠水出焉，亦谓之宋沟也。又迳陈留县故城南。\u003cbr/\u003e\u003cbr/\u003e     孟康曰：留，郑邑也，后为陈所并，故曰陈留矣。鲁沟水又东南迳围县故城北。\u003cbr/\u003e\u003cbr/\u003e     县苦楚难，修其干戈，以圉其患，故曰圉也。或曰，边陲之号矣。历万人散，王莽之篡也，东郡太守翟义兴兵讨莽，莽遣奋威将军孙建，击之于圉北，义师大败，尸积万数，血流溢道，号其处为万人散，百姓哀而祠之。又历鲁沟亭，又东南至阳夏县故城西。汉高祖六年，封陈豨为侯国。鲁沟水又南入涡，今无水也。沙水又东南迳斗城西，《左传·襄公三十年》，子产殡伯有尸，其臣葬之于是城也。\u003cbr/\u003e\u003cbr/\u003e     沙水又东南迳牛首亭东，《左传·桓公十四年》，宋人与诸侯伐郑东郊，取牛首者也，俗谓之车牛城矣。沙水又东南，八里沟水出焉。又东南，迳陈留县裘氏乡裘氏亭西，又迳澹台子羽冢东，与八里沟合。按《陈留风俗传》曰；陈留县裘氏乡有澹台子羽冢，又有子羽祠，民祈祷焉。京相璠曰：今泰山南武城县，有澹台子羽冢，县人也。未知孰是？因其方志所叙，就记缠络焉。沟水上承沙河而西南流，迳牛首亭南，与百尺陂水合。其水自陂，南迳开封城东三里冈，左屈而西南流转，注八里沟。又南得野兔水口。水上承西南兔氏亭北野兔陂，郑地也。《春秋传》云：郑伯劳屈生于兔氏者也。陂水东北入八里沟，八里沟水又南迳石仓城西，又南迳兔氏亭东，又南迳邵亭西，东入沙水。沙水南迳扶沟县故城东，县即颍川之谷平乡也。有扶亭，又有洧水沟，故县有扶沟之名焉。建武元年，汉光武封平狄将军朱鲔为侯国。沙水又东与康沟水合，水首受洧水于长社县东，东北迳向冈西，即郑之向乡也。后人遏其上口，今水盛则北注，水耗则辍流。又有长明沟水注之，水出苑陵县故城西北，县有二城，此则西城也。二城以东，悉多陂泽，即古制泽也。京相璠曰：郑地。杜预曰：泽在荥阳苑陵县东，即《春秋》之制田也。故城西北平地出泉，谓之龙渊泉。渊水流陵邱亭西，又西，重泉水注之，水出城西北平地。泉涌南流，迳陵邱亭西，西南注龙渊水。龙渊水又东南迳凡阳亭西，而南入白雁陂。陂在长社县东北，东西七里，南北十里，在林乡之西南。司马彪《郡国志》曰：苑陵有林乡亭。白雁陂又引渎南流，谓之长明沟，东转北屈。\u003cbr/\u003e\u003cbr/\u003e     又东迳向城北，城侧向冈，《左传·襄公十一年》，诸侯伐郑师于向者也。又东右\u0026amp;lt；辶也\u0026amp;gt；为染泽陂，而东注于蔡泽陂。长明沟水又东迳尉氏县故城南。圈称云：尉氏，郑国之东鄙。弊狱官名也。郑大夫尉氏之邑。故栾盈曰：盈将归死于尉氏也。沟渎自是三分，北分为康沟，东迳平陆县故城北。高后元年，封楚元王子礼为侯国。建武元年，以户不满三千，罢为尉氏县之陵树乡，又有陵树亭，汉建安中，封尚书荀攸为陵树乡侯。故《陈留风俗传》曰：陵树乡，故平陆县也。北有大泽，名曰长乐厩。康沟水又东迳扶沟县之白亭北，《陈留风俗传》曰：扶沟县有帛乡帛亭，名在七乡十二亭中。康沟水又东迳少曲亭。《陈留风俗传》曰：尉氏县有少曲亭，俗谓之为小城也。又东南迳扶沟县故城东，而东南注沙水。沙水又南会南水，其水南流，又分为二水。一水南迳关亭东，又东南流与左水合。其水自枝渎南迳召陵亭西，疑即扶沟之亭也。而东南合右水，世以是水与鄢陵陂水双导，亦谓之双沟。又东南入沙水。沙水南与蔡泽陂水合，水出鄢陵城西北。\u003cbr/\u003e\u003cbr/\u003e     《春秋·成公十六年》，晋、楚相遇于鄢陵，吕锜射中共王目，王召养由基，使射杀之。亦子反醉酒自毙处也。陂东西五里，南北十里。陂水东迳匡城北，城在新汲县之东北，即扶沟之匡亭也，亭在匡城乡。《春秋·文公元年》诸侯朝晋，卫成公不朝，使孔达侵郑，伐绵訾及匡，即此邑也。今陈留、长垣县南有匡城，即平邱之匡亭也。襄邑又有承匡城，然匡居陈、卫之间，亦往往有异邑矣。陂水又东南至扶沟城北，又东南入沙水。沙水又南迳小扶城西，而东南流也。城即扶沟县之平周亭，东汉和帝永元中，封陈敬王子恭为侯国。沙水又东南迳大扶城西，城即扶乐故城也。城北二里有《袁梁碑》，云：梁，陈国扶乐人。后汉世祖建武十七年，更封刘隆为扶乐侯，即此城也。涡水于是分焉，不得在扶沟北便分为二水也。\u003cbr/\u003e\u003cbr/\u003e     其一者，东南过陈县北。\u003cbr/\u003e\u003cbr/\u003e     沙水又东南迳东华城西，又东南，沙水枝渎西南达洧，谓之甲庚沟，今无水。\u003cbr/\u003e\u003cbr/\u003e     沙水又南与广漕渠合，上承庞官陂，云邓艾所开也。虽水流废兴，沟渎尚夥。昔贾逵为魏豫州刺史，通运渠二百里馀，亦所谓贾侯渠也。而川渠迳复，交错畛陌，无以辨之。沙水又东迳长平县故城北，又东南迳陈城北，故陈国也。伏羲、神农并都之。城东北三十许里，犹有羲城实中。舜后妫满，为周陶正。武王赖其器用，妻以元女太姬而封诸陈，以备三恪。太姬好祭祀，故《诗》所谓坎其击鼓，宛邱之下。宛邱在陈城南道东。王隐云：渐欲平，今不知所在矣。楚讨陈，杀夏征舒于栗门，以为夏州后。城之东门内有池，池水东西七十步，南北八十许步，水至清洁而不耗竭，不生鱼草。水中有故台处，《诗》所谓东门之池也。城内有《汉相王君造四县邸碑》，文字剥缺。不可悉识。其略曰：惟兹陈国，故曰淮阳郡，云云：王君清惠著闻为百姓畏爱，求贤养士，千有馀人，赐与田宅。吏舍，自损俸钱，助之成邸。五官掾西华陈骐等二百五人，以延熹二年云云，故其颂曰，修德立功，四县回附。今碑之左右，遗墉尚存，其础犹在。时人不复寻其碑证，云孔子庙学，非也。后楚襄王为秦所灭，徙都于此。文颍曰西楚矣，三楚斯其一焉。\u003cbr/\u003e\u003cbr/\u003e     城南郭里，又有一城，名曰淮阳城，子产所置也。汉高祖十一年，以为淮阳国。\u003cbr/\u003e\u003cbr/\u003e     王莽更名新平，县曰陈陵，故豫州治。王隐《晋书地道记》云：城北有故沙，名之为死沙。而今水流津通，漕运所由矣。沙水又东南而南屈，迳陈城东，谓之百尺沟。又南分为二水，沙水出焉。沟水东南流，谷水注之，水源上承涝陂。陂在陈城西北，南暨牵城，皆为陂矣。陂水东流，谓之谷水，东迳涝城北，王隐曰：牵北有谷水，是也，牵即柽矣。《经》书公会齐、宋于柽者也。杜预曰：柽即牵也，在陈县西北为非，柽，小城也，在陈郡西南。谷水又东流迳陈城南，又东南流入于沙水枝津，又东南流注于颍，谓之交口，水次大堰有，即古百尺堰也。\u003cbr/\u003e\u003cbr/\u003e     《魏书》《国志》曰：司马宣王讨太尉王凌，大军掩至百尺堨，即此堨也。\u003cbr/\u003e\u003cbr/\u003e     今俗呼之为山阳堰，非也。盖新水首受颍水于百尺沟，故堰兼有新阳之名也，以是推之，悟故俗谓之非矣。\u003cbr/\u003e\u003cbr/\u003e     又东南至汝南新阳县北。\u003cbr/\u003e\u003cbr/\u003e     沙水自百尺沟，东迳宁平县之故城南。《晋阳秋》称：晋太傅东海王越之东奔也，石勒追之，燌尸于此。数十万众，敛手受害。勒纵骑围射，尸积如山。\u003cbr/\u003e\u003cbr/\u003e     王夷甫死焉。余谓后者所以智胜群情，辨者所以文身袪惑，夷甫虽体荷俊令，口擅雌黄，汙辱君亲，获罪羯勒，史官方之华、王，谅为褒矣。沙水又东，积而为陂，谓之阳都陂。明水注之，水上承沙水枝津，东出迳汝南郡之宜禄县故城北，王莽之赏都亭也。明水又东北流注于陂，陂水东南流，谓之细水。又东迳新阳县北，又东，高陂水东出焉。沙水又东，分为二水，即《春秋》所谓夷濮之水也。\u003cbr/\u003e\u003cbr/\u003e     枝津北迳谯县故城西，侧城入涡。沙水东南迳城父县西南，枝津出焉，俗谓之章水也。一水东注，即濮水也。俗谓之父水也，东迳城父县之故城南，东流注也。\u003cbr/\u003e\u003cbr/\u003e     又东南过山桑县北。\u003cbr/\u003e\u003cbr/\u003e     山桑故城在涡水北，沙水不得迳其北明矣，《经》言过北，误也。\u003cbr/\u003e\u003cbr/\u003e     又东南过龙亢县南。\u003cbr/\u003e\u003cbr/\u003e     沙水迳故城北，又东南迳白鹿城北而东注也。\u003cbr/\u003e\u003cbr/\u003e     又东南过义城县西，南入于淮。\u003cbr/\u003e\u003cbr/\u003e     义城县故属沛，后隶九江，沙水东流注于淮，谓之沙汭。京相璠曰：楚东地也。《春秋左传·昭公二十七年》，楚令尹子常以舟师及沙汭而还。杜预曰：沙，水名也。","cnt":0,"sort":6631757,"author":"(北魏)郦道元","prev":"6631756.html","next":"6631758.html","book_title":"水经注","updateTimeFmt":"2024-03-28 17:25:43","category":"都市小说"}