{"id":0,"code":"6631793.html","title":"第92章 资水(1)","latest_chapter_name":"正文 第98章 渐江水 斤江水(3)","xiao_shuo_code":"9242","content":"\u003cbr/\u003e\u003cbr/\u003e    资水出零陵都梁县路山。\u003cbr/\u003e\u003cbr/\u003e     资水出武陵郡无阳县界唐糺山，盖路山之别名也，谓之大溪水。东北迳邵陵郡武冈县南，县分都梁之所置也。县左右二冈对峙，重岨齐秀，间可二里，旧传后汉伐五溪蛮，蛮保此冈，故曰武冈，县即其称焉。大溪迳建兴县南，又迳都梁县南，汉武帝元朔五年，以封长沙定王子敬侯定之邑也。县西有小山，山上有渟水，既清且浅，其中悉生兰草，绿叶紫茎，芳风藻川，兰馨远馥。俗谓兰为都梁，山因以号，县受名焉。\u003cbr/\u003e\u003cbr/\u003e     东北过夫夷县。\u003cbr/\u003e\u003cbr/\u003e     夫水出县西南零陵县界少延山。东北流迳扶阳县南，本零陵之夫夷县也。汉武帝元朔五年，以封长沙定王子敬侯义之邑也。夫水又东注邵陵水，谓之邵陵浦水口也。\u003cbr/\u003e\u003cbr/\u003e     又东北过邵陵县北县治郡下，南临大溪，水迳其北，谓之邵陵水。魏咸熙二年，吴宝鼎元年，孙皓分零陵北部，立邵陵郡于邵陵县，县故昭陵也。溪水东得高平水口，水出武陵郡沅陵县首望山，西南流迳高平县南，又东入邵陵县界，南入于邵水。邵水又东会云泉水，水出零陵永昌县云泉山，西北流迳邵阳县南，县故昭阳也。云泉水又北注邵陵水，谓之邵阳水口。自下东北出益阳县，其间迳流山峡，名之为茱萸江，盖水变名也。\u003cbr/\u003e\u003cbr/\u003e     又东北过益阳县北。\u003cbr/\u003e\u003cbr/\u003e     县有关羽濑，所谓关侯滩也。南对甘宁故垒。昔关羽屯军水北，孙权令鲁肃、甘宁拒之于是水。宁谓肃曰：羽闻我咳唾之声，不敢渡也，渡则成擒矣。羽夜闻宁处分，曰兴霸声也，遂不渡。茱萸江又东迳益阳县北，又谓之资水。应劭曰：县在益水之阳。今无益水，亦或资水之殊目矣。然此县之左右，处处有深潭，渔者咸轻舟委浪，谣咏相和。罗君章所谓其声绵邈者也。水南十里，有井数百口，浅者四五赤，或三五丈，深者亦不测其深。古老相传，昔人以杖撞地，辄便成井。\u003cbr/\u003e\u003cbr/\u003e     或云古人采金沙处，莫详其实也。\u003cbr/\u003e\u003cbr/\u003e     又东与沅水合于湖中，东北入于江也。\u003cbr/\u003e\u003cbr/\u003e     湖即洞庭湖也。所入之处，谓之益阳江口。\u003cbr/\u003e\u003cbr/\u003e     涟水\u003cbr/\u003e\u003cbr/\u003e     涟水出连道县西，资水之别。\u003cbr/\u003e\u003cbr/\u003e     水出邵陵县界，南迳连道县，县故城在湘乡县西一百六十里。控引众流，合成一溪。东入衡阳湘乡县，历石鱼山，下多玄石，山高八十馀丈，广十里。石色黑而理若云母，开发一重，辄有鱼形，鳞鬐首尾，宛若刻画，长数寸，鱼形备足，烧之作鱼膏腥，因以名之。涟水又迳湘乡县，南临涟水，本属零陵，长沙定王子昌邑。涟水又屈迳其县东，而入湘南县也。\u003cbr/\u003e\u003cbr/\u003e     东北过湘南县南，又东北至临湘县西南，东入于湘。\u003cbr/\u003e\u003cbr/\u003e     涟水自湘南县东流，至衡阳湘西县界，入于湘水也。于临湘县为西南者矣。\u003cbr/\u003e\u003cbr/\u003e     湘水\u003cbr/\u003e\u003cbr/\u003e     湘水出零陵始安县阳海山。\u003cbr/\u003e\u003cbr/\u003e     即阳朔山也。应劭曰：湘出零陵山，盖山之殊名也。山在始安县北，县故零陵之南部也。魏咸熙二年，孙皓之甘露元年，立始安郡。湘、漓同源，分为二水，南为漓水，北则湘川。东北流。罗君章《湘中记》曰：湘水之出于阳朔则觞为之舟，至洞庭，日月若出入于其中也。\u003cbr/\u003e\u003cbr/\u003e     东北过零陵县东。\u003cbr/\u003e\u003cbr/\u003e     越城峤水，南出越城之峤，峤即五岭之西岭也。秦置五岭之戍，是其一焉。\u003cbr/\u003e\u003cbr/\u003e     北至零陵县，下注湘水。湘水又迳零陵县南，又东北迳观阳县，与观水合。水出临贺郡之谢沭县界，西北迳观阳县西。县盖即水为名也。又西北流注于湘川，谓之观口也。\u003cbr/\u003e\u003cbr/\u003e     又东北过洮阳县东。\u003cbr/\u003e\u003cbr/\u003e     洮水出县西南大山，东北迳其县南，即洮水以立称矣。汉武帝元朔五年，封长沙定王子靖侯狗彘为侯国。王莽更名之曰洮治也。其水东流注于湘水。\u003cbr/\u003e\u003cbr/\u003e     又东北过泉陵县西。\u003cbr/\u003e\u003cbr/\u003e     营水出营阳泠道县南流出。西流迳九疑山下，蟠基苍梧之野，峰秀数郡之间。\u003cbr/\u003e\u003cbr/\u003e     罗岩九举，各导一溪，岫壑负阻，异岭同势，游者疑焉，故曰九疑山。大舜窆其阳，商均葬其阴。山南有舜庙，前有石碑，文字缺落，不可复识。自庙仰山极高，直上可百馀里。古老相传，言未有登其峰者。山之东北，泠道县界，又有舜庙。\u003cbr/\u003e\u003cbr/\u003e     县南有《舜碑》，碑是零陵太守徐俭立。营水又西迳营道县，冯水注之。水出临贺郡冯乘县东北冯冈。其水导源冯溪，西北流，县以托名焉。冯水带约众流，浑成一川，谓之北渚。历县北，西至关下，关下，地名也，是商舟改装之始。冯水又左，合萌渚之水。水南出于萌渚之峤，五岭之第四岭也，其山多锡，亦谓之锡方矣。渚水北迳冯乘县西，而北注冯水。冯水又迳营道县而右会营水。营水又西北屈而迳营道县西，王莽之九疑亭也。营水又东北迳营浦县南。营阳郡治也。魏咸熙二年，吴孙皓分零陵置，在营水之阳，故以名郡矣。营水又北，都溪水注之。\u003cbr/\u003e\u003cbr/\u003e     水出舂陵县北二十里仰山，南迳其县西。县本泠道县之舂陵乡，盖因舂陵为名矣。\u003cbr/\u003e\u003cbr/\u003e     汉长沙定王分以为县，武帝元朔五年，封王中子买为舂陵侯。县故城东又有一城，东西相对，各方百步。古老相传，言汉家旧城，汉称犹存，知是节侯故邑也。城东角有一碑，文字缺落，不可复识。东南三十里尚有节侯庙。都溪水又南迳新县东。县东傍都溪，溪水又西迳县南，左与五溪俱会。县有五山，山有一溪，五水会于县门，故曰都溪也。都溪水自县又西北流，迳泠道县北，与泠水合。水南也九疑山，北流迳其县西南，县指泠溪以即名，王莽之泠陵县也。泠水又北流注于都溪水，又西北入于营水。营水又北流入营阳峡，又北至观阳县而出于峡。大小二峡之间，为沿溯之极艰矣。营水又西北，迳泉陵县西，汉武帝元朔五年，以封长沙定王子节侯贤之邑也。王莽名之曰溥润，零陵郡治故楚矣。汉武帝元鼎六年分桂阳置。太史公曰：舜葬九疑，实惟零陵，郡取名焉，王莽之九疑郡也。下邳陈球为零陵太守，桂阳贼胡兰攻零陵，激流灌城，球辄于内，因地势反决水淹贼，相拒不能下。县有白土乡。《零陵先贤传》曰：郑产，字景载，泉陵人也。为白土啬夫。汉末多事，国用不足，产子一岁，辄出口钱，民多不举子。产乃敕民勿得杀子，口钱当自代出。产言其郡、县，为表上言，钱得除，更名白土为更生乡也。《晋书地道志》曰：县有香茅，气甚芬香，言贡之以缩酒也。营水又北流注于湘水。湘水又东北与应水合，水出邵陵县历山，崖登险阻，峻崿万寻，澄渊湛于下，应水涌于上。东南流迳应阳县南，晋分观阳县立，盖即应水为名也。应水又东南流，迳有鼻墟南。王隐曰：应阳县本泉陵之北部，东五里有鼻墟，言象所封也。山下有象庙，言甚有灵，能兴云雨。余所闻也，圣人之神曰灵，贤人之精气为鬼，象生不惠，死灵何奇乎？应水又东南流而注于湘水。湘水又东北得氵毛口，水出永昌县北罗山。东南流迳石燕山东，其山有石，绀而状燕，因以名山。\u003cbr/\u003e\u003cbr/\u003e     其石或大或小，若母子焉，及其雷风相薄，则石燕群飞，颉颃如真燕矣。罗君章云：今燕不必复飞也。其水又东南迳永昌县南，又东流注于湘水。又东北迳祁阳县南，又有馀溪水注之。水出西北邵陵郡邵陵县，东南流注于湘。其水扬清泛浊，水色两分。湘水又北与宜溪水合，水出湘东郡之新宁县西南，新平故县东，新宁，故新平也。众川泻浪，共成一津。西北流，东岸山下有龙穴，宜水迳其下，天旱则拥水注之，便有雨降，宜水又西北注于湘。湘水又西北，得舂水口，水上承营阳舂陵县西北潭山，又北迳新宁县东，又西北流注于湘江水也。\u003cbr/\u003e\u003cbr/\u003e     又东北过重安县东。又东北过酃县西，承水从东南来注之。\u003cbr/\u003e\u003cbr/\u003e     承水出衡阳重安县西，邵陵县界邪姜山。东北流至重安县，迳舜庙下，庙在承水之阴，又东合略塘相传云：此塘中有铜神，今犹时闻铜声于水，水辄变绿，作铜腥，鱼为之死。承水又东北迳重安县南，故零陵之钟武县，汉长沙顷王子度邑也。王莽更名曰钟桓也。武水入焉。水出钟武县西南表山，东流至钟武县故城南。而东北流至重安县，注于承水。至湘东临承县北，东注于湘，谓之承口。临承即故酃县也，县即湘东郡治也。郡旧治在湘水东，故以名郡。魏正元二年，吴主孙亮分长沙东部立。县有石鼓，高六赤，湘水所迳，鼓鸣则土有兵革之事。罗君章云：扣之，声闻数十里，此鼓今无复声。观阳县东有裴岩，其下有石鼓，形中覆船，扣之清响远彻，其类也。湘水又北历印石，石在衡山县南，湘水右侧。\u003cbr/\u003e\u003cbr/\u003e     盘石或大或小，临水，石悉有迹，其方如印。累然行列，无文字，如此可二里许，因名为印石也。湘水又北迳衡山县东，山在西南，有三峰，一句紫盖，一名石囷，一名芙蓉，芙蓉峰最为竦杰，自远望之。苍苍隐天。故罗含云：望若阵云，非清齐素朝，不见其峰。丹水涌其左，澧泉流其右。《山经》谓之岣嵝山，为南岳也。\u003cbr/\u003e\u003cbr/\u003e     山下有舜庙，南有祝融冢。楚灵王之世，山崩，毁其坟，得《营丘九头图》。禹治洪水，血马祭山，得金简玉字之书。芙蓉峰之东，有仙人石室，学者经过，往往闻讽诵之音矣。衡山东南二面，临映湘川，自长沙至此，沿湘七百里中，有九向九背，故渔者歌曰：帆随湘转，望衡九面。山上有飞泉下注，下映青林，直注山下，望之若幅练在山矣。湘水又东北迳湘南县东，又历湘西县南，分湘南置也，衡阳郡治。魏甘露二年，吴孙亮分长沙西部立，治湘南。太守何承天徙治湘西矣。\u003cbr/\u003e\u003cbr/\u003e     《十三州志》曰：华水出桂阳郴县华山西，至湘南县入湘。《地理志》曰：郴县有耒水，出耒山西，至湘南西入湘。湘水又北迳麓山东，其山东临湘川，西傍原隰，息心之士，多所萃焉。\u003cbr/\u003e\u003cbr/\u003e     又东北过阴山县西，洣水从东南来注之。又北过醴陵县西，漉水从东来注之。\u003cbr/\u003e\u003cbr/\u003e     《续汉书？五行志》曰：建安八年，长沙醴陵县有大山，常鸣如牛呴声，积数年。后豫章贼攻没县亭，杀掠吏民，因以为候。湘水又北迳建宁县，西傍湘水，县北有空泠峡，惊浪雷奔，濬同三峡。湘水又北迳建宁县故城下，晋太始中立。\u003cbr/\u003e\u003cbr/\u003e     又北过临湘县西，浏水从县西北流注之。\u003cbr/\u003e\u003cbr/\u003e     县南有石潭山，湘水迳其西。山有石室、石床，临对清流。湘水又北迳昭山西，山下有旋泉，深不可测，故言昭潭无底也。亦谓之曰湘州潭，湘水又北迳南津城西，西对橘洲，或作吉字，为南津洲尾。水西有橘洲子戍，故郭尚存。湘水又北，左会瓦官水口，湘浦也。又迳船官西，湘州商舟之所次也。北对长沙郡，郡在水东，州城南，旧治在城中，后乃移此。湘水左迳麓山东，上有故城，山北有白露水口，湘浦也。又右迳临湘县故城西，县治湘水，滨临川侧，故即名焉。\u003cbr/\u003e\u003cbr/\u003e     王莽改号抚陆，故楚南境之地也。秦灭楚，立长沙郡，即青阳这地也。秦始皇二十六年令曰：荆王献青阳以西。《汉书·邹阳传》曰：越水长沙，还舟青阳。","cnt":0,"sort":6631793,"author":"(北魏)郦道元","prev":"6631792.html","next":"6631794.html","book_title":"水经注","updateTimeFmt":"2024-03-28 17:25:43","category":"都市小说"}