{"id":0,"code":"6631775.html","title":"第74章 沔水下(3)","latest_chapter_name":"正文 第98章 渐江水 斤江水(3)","xiao_shuo_code":"9242","content":"\u003cbr/\u003e\u003cbr/\u003e    川流泄注于决水之右，北灌安风之左，世谓之安风水，亦曰穷水，音戎，并声相近，字随读转。流结为陂，谓之穷陂。塘堰虽沦，犹用不辍，陂水四分，农事用康。北流注于淮。京相璠曰：今安风有穷水，北入淮。淮水又东为安风津，水南有城，故安风都尉治。后立霍丘戍，淮中有洲，俗号关洲，盖津关所在，故斯洲纳称焉。《魏书·国志》有曰：司马景王征毌丘俭，使镇南将军、豫州刺史诸葛诞从安风津先至寿春。俭败，与小弟秀藏水草中。安风津都尉部民张属斩之，传首京都，即斯津也。\u003cbr/\u003e\u003cbr/\u003e     又东北至九江寿春县西，沘水、泄水合北注之。又东，颍水从西北来流注之。\u003cbr/\u003e\u003cbr/\u003e     注之淮水又东，右合沘口。又东迳中阳亭北，为中阳渡，水流浅碛，可以厉也。淮水又东流与颍口会。东南迳仓陵北，又东北流迳寿春县故城西，县即楚考烈王自陈徙此。秦始皇立九江郡，治此，兼得庐江、豫章之地，故以九江名郡。\u003cbr/\u003e\u003cbr/\u003e     汉高帝四年为淮南国，孝武元狩六年复为九江焉。文颖曰：《史记·货殖传》曰：淮以北，沛、陈、汝南、南郡为西楚，彭城以东，东海、吴、广陵为东楚。衡山、九江、江南、豫章、长沙为南楚。是为三楚者也。淮水又北，左合椒水。水上承淮水，东北流迳虵城南，又历其城东，亦谓之清水，东北流注于淮水，谓之清水口者也。\u003cbr/\u003e\u003cbr/\u003e     又东过寿春县北，肥水从县东北流注之。\u003cbr/\u003e\u003cbr/\u003e     淮水于寿阳县西北，肥水从城北西入于淮，谓之肥口。淮水又北，夏肥水注之。水上承沙水于城父县，右出东南流迳城父县故城南，王莽之思善也。县故焦夷之地，《春秋左传·昭公九年》，楚公子弃疾迁许于夷，实城父矣。取州来淮北之田以益之，伍举授许夷田。杜预曰：此时改城父为夷，故《传》实之者也。\u003cbr/\u003e\u003cbr/\u003e     然丹迁城父人于陈，以夷濮西田益之，言夷田在濮水西者也。然则濮水即沙水之兼称，得夏肥之通目矣。汉桓帝永兴元年，封大将军梁冀孙桃为侯国者也。夏肥水自县，又东迳思善县之故城南，汉章帝章和三年分城父立。夏肥水又东为高陂，又东为大漴陂。水出分为二流，南为肥水，北为鸡陂。夏肥水东流，左合鸡水，水出鸡陂，东流为黄陂，又东南流，积为茅陂，又东为鸡水。《吕氏春秋》曰：宋人有取道者，其马不进，投之鸡水是也。鸡水右会肥水而乱流东注，俱入于淮。\u003cbr/\u003e\u003cbr/\u003e     淮水又北迳山硖中，谓之硖石。岸山上，结二城以防津要。西岸山上有马迹，世传淮南王乘马升仙所在也。今山之东南石上，有大小马迹一十馀所，仍今存焉。\u003cbr/\u003e\u003cbr/\u003e     淮水又北迳下蔡县故城东，本州来之城也。吴季札始封延陵，后邑州来，故曰延州来矣。《春秋·哀公二年》，蔡昭侯自新蔡迁于州来，谓之下蔡也。淮之东岸，又有一城，即下蔡新城也。二城对据，翼带淮汶。淮水东迳八公山北，山上有老子庙。淮水历潘城南，置潘溪戍。戍东侧潘溪，吐川纳淮，更相引注。又东迳梁城，临侧淮川，川左有湄城。淮水左迤为湄湖。淮水又右纳洛川于西曲阳县北，水分阎溪，北绝横塘。又北迳萧亭东，又北，鹊甫溪水入焉。水出东鹊甫谷，西北流迳鹊甫亭南，西北流注于洛水。北迳西曲阳县故城东，王莽之延平亭也。应劭曰：县在淮曲之阳，下邳有曲阳，故是加西也。洛涧北历秦墟，下注淮谓之洛口。《经》所谓淮水过寿春县北，肥水从县东北注者也。盖《经》之谬矣。考川定土，即实为非，是曰洛涧，非肥水也。淮水又北迳莫邪山西，山南有阴陵县故城。汉高祖五年，项羽自垓下，从数百骑，夜驰渡淮，至阴陵，迷失道左，陷大泽，汉令骑将灌婴以五千骑追及之于斯县者也。案《地理志》，王莽之阴陆也。\u003cbr/\u003e\u003cbr/\u003e     后汉九江郡治。时多虎灾，百姓苦之，南阳宗均为守，退贪残，进忠良，虎悉东渡江。\u003cbr/\u003e\u003cbr/\u003e     又东过当涂县北，汇聚濄水从西北来注之。\u003cbr/\u003e\u003cbr/\u003e     淮水自莫邪山，东北迳马头城北，魏马头郡治也，故当涂县之故城也。《吕氏春秋》曰：禹娶涂山氏女，不以私害公，自辛至甲四日，复往治水。故江淮之俗，以辛壬癸甲为嫁娶日也。禹聚在山西南，县即其地也。《地理志》曰：当涂，侯国也。魏不害以圉守尉，捕淮阳反者公孙勇等，汉以封之。王莽更名山聚也。\u003cbr/\u003e\u003cbr/\u003e     淮水又东北，濠水注之，水出莫邪山东北溪。溪水西北引渎，迳禹墟北，又西流注于淮。淮水又北，沙水注之，《经》所谓蒗荡渠也。淮之西有平阿县故城，王莽之平宁也。建武十三年，世祖更封耿阜为侯国。《郡国志》曰：平阿县有当涂山，淮出于荆山之左，当涂之右，奔流二山之间而扬涛北注也。《春秋左传·哀公七年》，诸大夫对孟孙曰：禹会诸侯于涂山，执玉帛者万国。杜预曰：涂山在寿春东北。非也。余按《国语》曰：吴伐越，堕会稽，获骨焉，节专车。吴子使来聘，且问之。客执骨而问曰：敢问骨何为大？仲尼曰：丘闻之：昔禹致群神于会稽之山，防风氏后至，禹杀之，其骨专车，此为大也。盖丘明亲承圣旨，录为实证矣。又案刘向《说苑？辨物》，王肃之叙孔子廿二世孙孔猛所出先人书《家语》，并出此事，故涂山有会稽之名。考校群书及方土之目，疑非此矣，盖周穆之所会矣。淮水于荆山北，濄水东南注之。又东北迳沛郡义城县东。司马彪曰：后隶九江也。\u003cbr/\u003e\u003cbr/\u003e     又东过钟离县北。\u003cbr/\u003e\u003cbr/\u003e     《世本》曰：钟离，嬴姓也。应劭曰：县故钟离子国也，楚灭之以为县。\u003cbr/\u003e\u003cbr/\u003e     《春秋左传》所谓吴公子光伐楚，拔钟离者也。王莽之蚕富也。水出阴陵县之阳亭北，小屈，有石穴，不测所穷，言穴出钟乳，所未详也。豪水东北流，迳其县西，又屈而南，转东，迳其城南，又北历其城东，迳小城而北流，注于淮。淮水又东，迳夏丘县南，又东，涣水入焉。水首受蒗荡渠于开封县。《史记》韩厘王二十一年，使暴救魏，为秦所败，走开封者也。东南流径陈留北，又东南，西入九里注之。涣水又东南流，迳雍丘县故城南，又东迳承匡城，又东迳襄邑县故城南，故宋之承匡襄牛之地，宋襄公之所葬，故号襄陵矣。《竹书纪年》：梁惠成王十七年，宋景鼓卫公孙仓会齐师，围我襄陵。十八年，惠成王以韩师败诸侯师于襄陵。齐侯使楚景舍来求成，即于此也。西有承匡城，《春秋》会于承匡者也。秦始皇以承匡卑湿，徙县于襄陵，更为襄邑也。王莽以为襄平也。\u003cbr/\u003e\u003cbr/\u003e     汉桓帝建和元年，封梁冀子胡狗为侯国。《陈留风俗传》曰：县南有涣水，故《传》曰：睢、涣之间出文章，天子郊庙御服出焉，《尚书》所谓厥篚织文者也。\u003cbr/\u003e\u003cbr/\u003e     涣水又东南迳巳吾县故城南，又东迳鄫城北。《春秋·襄公元年？经》书，晋韩厥帅师代郑，鲁仲孙蔑会齐、曹、邾、杞，次于鄫。杜预曰：陈留襄邑县东南有鄫城。涣水又东南迳鄢城北，新城南，又东南，左合明沟，沟水自蓬。洪陂东南流，谓之明沟，下入涣水。又迳亳城北。《帝王世记》曰：谷熟为南亳，即汤都也。《十三州志》曰：汉武帝分谷熟置。《春秋·庄公十二年》宋公子御说奔亳者也。涣水东迳谷熟城南。汉光武建武二年，封更始子歆为侯国。又东迳杨亭北。《春秋左氏传·襄公十二年》，楚子囊、秦庶长无地，伐宋师于杨梁，以报晋之取郑也。京相璠曰：宋地矣。今睢阳东南三十里，有故杨梁城，今曰阳亭也，俗名之曰缘城，非矣。西北去梁国八十里。涣水又东迳沛郡之建平县故城南，汉昭帝元凤元年，封杜延年为侯国，王莽之田平也。又东迳酂县故城南。","cnt":0,"sort":6631775,"author":"(北魏)郦道元","prev":"6631774.html","next":"6631776.html","book_title":"水经注","updateTimeFmt":"2024-03-28 17:25:43","category":"都市小说"}