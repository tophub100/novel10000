{"id":0,"code":"6631781.html","title":"第80章 江水一(1)","latest_chapter_name":"正文 第98章 渐江水 斤江水(3)","xiao_shuo_code":"9242","content":"\u003cbr/\u003e\u003cbr/\u003e    岷山在蜀郡氐道县，大江所出，东南过其县北。\u003cbr/\u003e\u003cbr/\u003e     岷江即渎山也，水曰渎水矣，又谓之汶阜山，在徼外，江水所异也。《益州记》曰：大江泉源，即今所闻，始发羊膊岭下，缘崖散漫，小水百数，殆未滥觞矣。东南下百馀里，至白马岭，而历天彭阙，亦谓之为天彭谷也。秦昭王以李冰为蜀守。冰见氐道县有天彭山，两山相对，其形如阙，谓之天彭门，亦曰天彭阙。\u003cbr/\u003e\u003cbr/\u003e     江水自此已上，至微弱，所谓发源滥觞者也。汉元延中岷山崩，壅江水，三日不流。扬雄《反离骚》云：自岷山投诸江流，以吊屈原，名曰《反骚》也。江水自天彭阙东迳汶关，而历氐道县北。汉武帝元鼎六年，分蜀郡北部，置汶山郡以统之。县本秦始皇置，后为升迁县也。《益州记》曰：自白马岭回行，二十馀里至龙涸，又八十里至蚕陵县，又南下六十里至石镜。又六十馀里而至北部，始百许步。又西百二十里，至汶山故郡，乃广二百馀步。又西南百八十里至湿坂，江稍大矣。故其精则井络缠曜，江汉昞灵。《河图括地象》曰：岷山之精，上为井络。帝以会昌，神以建福。故《书》曰：岷山导江，泉流深远，盛为四渎之首。\u003cbr/\u003e\u003cbr/\u003e     《广雅》曰：江，贡也。《风俗通》曰：出珍物，可贡献。《释名》曰：江，共也。小水流入其中，所公共也。东北百四十里曰崃山，中江所出，东注于大江。\u003cbr/\u003e\u003cbr/\u003e     崃山，邛崃山也，在汉嘉严道县。一曰新道，南山有九折坂，夏则凝冰，冬则毒寒，王阳按辔处也。平恒言是中江所出矣。郭景纯《江赋》曰：流二江于崌、崃。\u003cbr/\u003e\u003cbr/\u003e     又东百五十里曰崌山，北江所出，东注于大江。《山海经》曰：崌山，江水出焉，东注大江。其中多怪蛇。\u003cbr/\u003e\u003cbr/\u003e     江水又迳汶江道。汶出徼外岷山西，玉轮坂下而南行，又东迳其县而东注于大江。故苏代告楚曰：蜀地之甲，浮船于汶，乘夏水而下江，五日而至郢。谓是水也。\u003cbr/\u003e\u003cbr/\u003e     又有湔水入焉。水出绵虒道，亦曰绵虒县之玉垒山。吕忱云：一曰半浣水也。\u003cbr/\u003e\u003cbr/\u003e     下注江。\u003cbr/\u003e\u003cbr/\u003e     江水又东别为沱，开明之所凿也。郭景纯所谓玉垒作东别之标者也。县即汶山郡治，刘备之所置也。渡江有笮桥。\u003cbr/\u003e\u003cbr/\u003e     江水又历都安县。县有桃关、汉武帝祠。李冰作大堰于此，壅江作塴。\u003cbr/\u003e\u003cbr/\u003e     塴有左右口，谓之湔塴，江入郫江、捡江以行舟。《益州记》曰：江至都安堰其右，捡其左，其正流遂果，郫江之右也。因山颓水，坐致竹木，以溉诸郡。\u003cbr/\u003e\u003cbr/\u003e     又穿羊摩江、灌江，西于玉女房下白沙邮，作三石人，立水中。刻要江神，水竭不至足，盛不没肩。是以蜀人旱则藉以为溉，雨则不遏其流。故《记》曰：水旱从大，不知饥馑，沃野千里，世号陆海，谓之天府也。俗谓之都安大堰，亦曰湔堰，又谓之金堤。左思《蜀都赋》云：西踰金堤者也。诸葛亮北征，以此堰农本，国之所资，以征丁千二百人主护之，有堰官。益州刺史皇甫晏至都安，屯观坂。从事何诱曰：今所安营，地名观坂，自上观下，反上之象，其徵不祥。不从，果为牙门张弘所杀。\u003cbr/\u003e\u003cbr/\u003e     江水又迳临邛县，王葬之监邛也。县有火井、盐水，昏夜之时，光兴上照。\u003cbr/\u003e\u003cbr/\u003e     江水又迳江原县，王葬更名邛原也，寿阝江水出焉。江水又东北迳郫县下，县民有姚精者，为叛夷所杀，掠其二女。二女见梦其兄，当以明日自沈江中，丧后日当至，可伺侯之，果如所梦，得二女之尸于水，郡、县表异焉。江水又东迳成都县，县以汉武帝元鼎二年立。县有二江，双流郡下。故扬子云《蜀都赋》：曰雨江珥其前者也。《风俗通》曰：秦昭王使李冰为蜀守，开成都两江，溉田万顷。江神岁取童女二人为妇。冰以其女与神为婚，径至神祠，劝神酒，酒杯恒澹澹，冰厉声以责之，因忽不见。良久有两牛斗于江岸旁，有间，冰还，流汗，谓官属曰：吾斗大极，当相助也。南向腰中正白者，我绶也。主簿刺杀北面者，江神遂死。蜀人慕其气决，凡壮健者，因名冰儿也。秦惠王二十七年，遣张仪与司马错等灭蜀，遂置蜀郡焉。王葬改之曰导江也。仪筑成都以象咸阳。晋太康中，蜀郡为王国，更为成都内史，益州刺史治。《地理风俗记》曰：华阳黑水惟梁州。\u003cbr/\u003e\u003cbr/\u003e     汉武帝元朔二年改梁曰益州，以新启犍为、牂柯、越巂，州之疆壤益广，故称益云。初治广汉之雒县，后乃徙此。故李固《与弟圄书》曰：固今年五十七，鬓发已白，所谓容身而游，满腹而去。周观天下，独未见益州耳。昔严夫子常言：经有五，涉其四，州有九，游其八。欲类此子矣。初、张仪筑城，取土处去城十里：因以养鱼，今万顷池是也。城北又有龙堤池，城东有千秋池，西有柳池，西北有天井池，津流径通，冬夏不竭。西南两江有七桥，直西门郫江上，曰冲治桥，西南石牛门曰市桥，吴汉入蜀，自广都令轻骑先往焚之。桥下谓之石犀渊，李冰昔作石犀五头，以厌水精，穿石犀渠于南江，命之曰犀牛里，后转犀牛二头在府中，一头在市桥，一头沉之于渊也。大城南门曰江桥，桥南曰万里桥，西上曰夷里桥，下曰笮桥，南岸道东有文学，始文翁为蜀守，立讲堂，作石室于南城。永初后，学堂遇火，后守更增二石室。后州夺郡学，移夷里。道西城，故锦官也。言锦工织锦，则濯之江流，而锦至鲜明，濯以佗江，则锦色弱矣，遂命之为锦里也。蜀有回复水，江神尝溺杀人，文翁为守，祠之，劝酒不尽，拔剑击之，遂不为害。\u003cbr/\u003e\u003cbr/\u003e     江水东迳广都县，汉武帝元朔二年置，王莽之就都亭也。李冰识察水脉，穿县盐井，江西有望川原，凿山度水，结诸陂池，故盛养生之饶，即南江也。又从冲治桥北折曰长升桥。城北十里曰升仙桥，有送客观，司马相如将入长安，题其门曰：不乘高车驷马，不过汝下也。后入邛蜀，果如志焉。李冰沿水造桥，上应七宿，故世祖谓吴汉曰：安军宜在七桥连星间。汉自广都，乘胜进逼成都，与其副刘尚南北相望，夹江为营，浮桥相对。公孙述使谢丰扬军市桥出汉后，袭破汉，汉坠马落水，缘马尾得出，入壁。命将夜潜渡江就尚，击丰，斩之于是水之阴。江北则左对繁田，文翁又穿湔氵臾以溉灌繁田一千七百顷。江水又东绝绵洛迳五城界，至广都北岸，南入于江，谓之五城水口，斯为北江。江水又东至南安为璧玉津，故左思云东越玉津也。\u003cbr/\u003e\u003cbr/\u003e     又东南过犍为武阳县，青衣水、沫水从西南来，合而注之。\u003cbr/\u003e\u003cbr/\u003e     县故大夜郎国，汉武帝建元六年，开置郡县。太初四年，益州刺史任安城武阳。王莽更名郡曰西顺，县曰戢成。光武谓之士大夫郡。有寿阝江入焉。水出江原县，首受大江，东南流至武阳县，注于江。县下江上，旧有大桥，广一里半，谓之安汉桥。水盛岁坏，民苦治功。后大守李严凿天社山，寻江通道，此桥遂废。\u003cbr/\u003e\u003cbr/\u003e     县有赤水，下注江。建安二十九年，有黄龙见此水，九日方去。此县藉江为大堰，开六水门，用灌郡下。北山，昔者王乔所升之山也。\u003cbr/\u003e\u003cbr/\u003e     江水又与文井江会，李冰所导也。自莋道与濛溪分水，至蜀郡临邛县，与布仆水合。水出徼外成都西沈黎郡。汉武帝元封四年，以蜀郡西部邛莋置，理旄牛道，天汉四年置都尉，主外羌，在邛来山表。自蜀西度邛莋，其道至险，有弄栋八渡之难，扬母阁路之阻。水从县西布仆来，分为二流。一水迳其道，又东迳临邛县入文井水。文井水又东迳江原县，县滨文井江，江上有常氏堤，跨四十里。\u003cbr/\u003e\u003cbr/\u003e     有朱亭，亭南有青城山，山上有嘉谷，山下有蹲鸱，即芋也。所谓下有蹲鸱，至老不饥，卓氏之所以乐远徙也。文井江又东至武阳县天社山下，入江。其一水南迳越巂邛都县西，东南至云南郡之蜻蛉县，郡本云川地也，蜀建兴三年置。仆水又南迳永昌郡邪龙县而与贪水合。水出蜻蛉县，上承蜻蛉水，迳叶榆县，又东南至邪龙入于仆。仆水又迳宁州建宁郡，州故庲降都督屯，故南入谓之屯下。刘禅建兴三年分益州郡置。历双柏县，即水入焉。水出秦臧县牛兰山，南流至双柏县，东注仆水。又东至来唯县入劳水。水出徼外，东迳其县，与仆水合。仆水东至交州交阯郡{米尼}泠县，南流入于海。\u003cbr/\u003e\u003cbr/\u003e     江水自武阳东至彭亡聚。昔岑彭与吴汉溯江水入蜀，军次是地，知而恶之。\u003cbr/\u003e\u003cbr/\u003e     会日暮不移，遂为刺客所害。谓之平模水，亦曰外水。此地有彭冢，言彭祖冢焉。\u003cbr/\u003e\u003cbr/\u003e     江水又东南，迳南安县。西有熊耳峡，连山竞险，接岭争高。汉河平中，山崩地震，江水逆流。悬溉有滩，名垒坻，亦曰监溉，李冰所平也。县治青衣江会，衿带二水矣，即蜀王开明故治也。来敏《本蜀论》曰：荆人鄨令死，其尸随水上，荆人求之不得。鄨令至汶山下，复生，起见望帝。望帝者，杜宇也。从天下。女子朱利，自江源出，为宇妻，遂王于蜀，号曰望帝。望帝立以为相。时巫山峡而蜀水不流，帝使鄨令凿巫峡通水，蜀得陆处。望帝自以德不若，遂以国禅，号曰开明。县南有峨眉山，有濛水，即大渡水也。水发蒙溪，东南流与渽水合。水出徼外，迳汶江道。吕忱曰：渽水出蜀。许慎以为涐水也。从水，我声。南至南安，入大渡水。大渡水又东入江，故《山海经》濛水出汉阳西，入江，滠阳西。\u003cbr/\u003e\u003cbr/\u003e     又东南过僰道县北，若水、淹水合从西来注之。又东，渚水北流注之。\u003cbr/\u003e\u003cbr/\u003e     县本僰人居之。《地理风俗记》曰：夷中最仁，有人道，故字从人。《秦纪》谓僰僮之富者也。其邑，高后六年城之。汉武帝感相如之言，使县令南通僰道，费功无成，唐蒙南入，斩之，乃凿石开阁，以通南中。迄于建宁，二千馀里。山道广丈馀，深三四丈，其堑凿之迹犹存。王莽更曰僰治也。山多犹猢，似猴而短足，好游岩树，一腾百步，或三百丈，顺往倒返，乘空若飞。县有蜀王兵兰，其神作大滩江中，崖峻阻险，不可穿凿，李冰乃积薪烧之，故其处悬岩，犹有赤白玄黄五色焉。赤白照水玄黄，鱼从僰来，至此而止，言畏崖屿不更上也。《益部耆旧传》曰：张真妻，黄氏女也，名帛。真乘船覆没，求尸不得。帛至没处滩头，仰天而叹，遂自沈渊。积十四日，帛持真手于滩下出。时人为说曰：符有先络，僰道有张帛者也。\u003cbr/\u003e\u003cbr/\u003e     江水又与符黑水合，水出宁州南广郡南广县，县故犍为之属县也。汉武帝太初元年置，刘禅延熙中分以为郡。导源汾关山，北流，有大涉水注之。水出南广县，北流注符黑水，又北迳僰道入江，谓之南广口。渚水则未闻也。\u003cbr/\u003e\u003cbr/\u003e     又东过江阳县南，洛水从三危山，东过广魏洛县南，东南注之。\u003cbr/\u003e\u003cbr/\u003e     洛水出洛县漳山，亦言出梓潼县柏山。《山海经》曰：三危在敦煌南，与岷山相接，山南带黑水。又《山海经》不言洛水所导。《经》曰出三危山，所未详。\u003cbr/\u003e\u003cbr/\u003e     常璩云：李冰导洛通山水，流发瀑口，迳什邡县。汉高帝六年，封雍齿为侯国，王莽更名曰美信也。\u003cbr/\u003e\u003cbr/\u003e     洛水又南迳洛县故城南，广汉郡治也。汉高祖之为汉王也，发巴渝之士，北定三秦。六年，乃分巴蜀，置广汉郡于乘乡。王莽之就都，县曰吾雒也。汉安帝元初二年，移治涪城，后治洛县。先是洛县城南，每阴雨常有哭声，闻于府中。\u003cbr/\u003e\u003cbr/\u003e     积数十年，沛国陈宠为守，以乱世多死亡，暴骸不葬故也，及悉收葬之，哭声遂绝。刘备自将攻洛，庞士元中流矢死于此。益州旧以蜀郡、广汉、犍为为三蜀。","cnt":0,"sort":6631781,"author":"(北魏)郦道元","prev":"6631780.html","next":"6631782.html","book_title":"水经注","updateTimeFmt":"2024-03-28 17:25:43","category":"都市小说"}