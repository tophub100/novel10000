{"id":0,"code":"6631798.html","title":"第97章 渐江水 斤江水(2)","latest_chapter_name":"正文 第98章 渐江水 斤江水(3)","xiao_shuo_code":"9242","content":"\u003cbr/\u003e\u003cbr/\u003e    山北湖塘上旧有亭，吴黄门郎杨哀明，居于弘训里，太守张景数往造焉，使开渎作埭，埭之西作亭，亭、埭皆以杨为名。孙恩作贼，从海来，杨亭被烧，后复修立，厥名犹在。东有铜牛山，山有铜穴，三十许丈，穴中有大树神庙。山上有冶官，山北湖下有练塘里。《吴越春秋》云：句践炼冶铜锡之处。采炭于南山，故其间有炭渎。句践臣吴，吴王封句践於越百里之地，东至炭渎是也。县南九里有侯山，山孤立长湖中。晋车骑将军孔敬康少时，遯世栖迹此山。湖北有三小山，谓之鹿野山，在县南六里，按《吴越春秋》，越之麋苑也。山有石室，言越王所游息处矣。县南湖北有陈音山。楚之善射者曰陈音，越王问以射道，又善其说，乃使简士习射北郊之外。按《吴越春秋》，音死，葬于国西山上，今陈音山乃在国南五里。湖北有射堂及诸邸舍，连衍相属。又于湖中筑塘，直指南山，北即大越之国。秦改为山阴县，会稽郡治也。太史公曰：禹会诸侯计于此，命曰会稽，会稽者，会计也。始以山名，因为地号。夏后少康封少子杼以奉禹祠为越。世历殷、周，至于允常，列于《春秋》。允常卒，句践称王，都于会稽。《吴越春秋》所谓越王都埤中，在诸暨北界，山阴康乐里有地名邑中者是。越事吴，故北其门，以东为右，西为左，故双阙在北门外。阙北百步有雷门，门楼两层，句践所造。\u003cbr/\u003e\u003cbr/\u003e     时有越之旧木矣。州郡馆宇，屋之大瓦，亦多是越时故物。句践霸世。徙都琅邪，后为楚伐，始还浙东。城东郭外有灵氾，下水甚深，旧传下有地道，通于震泽。\u003cbr/\u003e\u003cbr/\u003e     又有句践所立宗庙，在城东明里中甘滂南。又有玉笥竹林云门天柱精舍。并疏山创基，架林裁宇，害涧延流，尽泉石之好，水流迳通。浙江又北迳山阴县西。西门外百馀步有怪山。本琅邪郡之东武县山也，飞来徙此，压杀数百家。《吴越春秋》称怪山者，东武海中山也，一名自来山，百姓怪之，号曰怪山。亦曰：越王无疆为楚所伐，去琅邪，还浙东，东武人随居山下。远望此山，其形似龟，故亦有龟山之称也。越起灵台于山上，又作三层楼以望云物。川土明秀，亦为胜地。\u003cbr/\u003e\u003cbr/\u003e     故王逸少云：从山阴道上，犹如镜中行也。浙江之上，又有大吴王、小吴王邨，并产阖闾、夫差伐越所舍处也。今悉民居，然犹存故目。昔越王为吴所败，以五千馀众，栖于稽山。卑身待士，施必及下。《吕氏春秋》曰：越王之栖于会稽也，有酒投江，民饮其流，而战气自倍。所投即浙江也。许慎、晋灼并言江水至山阴为浙江。江之西岩有朱室坞，句践百里之封，西至朱室，谓此也。浙江又东北迳重山西，大夫文种之所葬也。山上有白楼亭，亭本在山下，县令殷朗移置今处。\u003cbr/\u003e\u003cbr/\u003e     沛国醒俨，避地会稽，闻陈业履行高洁。往侯不见。俨后浮海，南入交州，临支遗书与业，不因行李，击白楼亭柱而去。升陟远望，山湖满目也。永建中，阳羡周嘉上书，以县远赴会至难，求得分置，遂以浙江西为吴，以东为会稽。汉高帝十二年，一吴也，后分为三，世号三吴，吴兴、吴郡、会稽其一焉。\u003cbr/\u003e\u003cbr/\u003e     浙江又东迳御儿乡。《万善历》曰：吴黄武六年正月，获彭绮。是岁，由拳西乡有产儿，隋地便能语，云：天方明，河欲清。鼎脚折。金乃生。因是诏为语儿乡非也。御儿之名远矣，盖无智之徒，因藉地名，生情穿凿耳。《国语》曰：句践之地，北至御儿是也，安得引黄武证地哉？韦昭曰：越北鄙在嘉兴。\u003cbr/\u003e\u003cbr/\u003e     浙江又东迳柴辟南，旧吴楚之战地矣。备侯于此，故谓之辟塞，是以《越绝》称吴故从由拳、辟塞渡会稽，溱山阴是也。\u003cbr/\u003e\u003cbr/\u003e     又迳永兴县南，县在会稽东北一百二十里，故馀暨县也。阖闾弟夫概之故邑也。王莽之馀衍也。汉末，童谣云：天子当兴东南三馀之间。故孙权改曰永兴，县滨浙江。\u003cbr/\u003e\u003cbr/\u003e     又东合浦阳江。江水导源乌伤县，东迳诸暨县，与泄溪合。溪广数丈，中道有两高山夹溪，造云壁立，凡有五泄。下泄悬三十馀丈，广十丈，中三泄不可得至，登山远望，乃得见之。泄悬百馀丈，水势高急，声震水外。上泄悬二百馀丈，望若云垂，此是瀑布，土人号为泄也。江水又东迳诸暨县南，县临对江流，江南有射堂。县北带乌山，故越地也。先名上诸暨，亦曰句无矣。故《国语》曰：句践之地，南至句无。王莽之疏虏也。夹水多浦，浦中有大湖，春夏多水，秋冬涸浅。江水又东南迳剡县，与白石山水会。山上有瀑布，悬水三十丈，下注浦阳江。\u003cbr/\u003e\u003cbr/\u003e     浦阳江水又东流南屈，又东回北转，迳剡县东，王莽之尽忠也。县开东门向江，江广二百馀步。自昔耆旧传，县不得开南门，开南门则有贼盗。江水翼县转注，故有东渡、西渡焉。东南二渡，通临海，并泛单船为浮航。西渡通东阳，并二十五船为桥航。江边有查浦，浦东行二百馀里，与句章接界。浦里有六里，有五百家，并夹浦居，列门向水，甚有良田。有青溪、馀洪溪、大发溪、小发溪，江上有溪，六溪列溉，散入江。夹溪上下，崩崖若倾。东有簟山。南有黄山，与白石三山，为县之秀峰。山下众流前导，湍石激波，浮险四注。浦阳江又东迳石桥，广八丈，高四丈。下有石井，口径七尺，桥上有方石，长七尺，广一丈二尺。桥头有磐石，可容二十人坐。溪水两旁悉高山，山有石壁二十许丈，溪中相攻，赑响外发，未至桥数里，便闻其声。江水北迳嵊山，山下有亭，亭带山临江，松岭森蔚，沙渚平静，浦阳江又东北迳始宁县\u0026lt;山雩\u0026gt;山之成功峤。峤壁立临江，欹路峻狭，不得并行。行者牵木稍进，不敢俯视。峤西有山，孤峰特上，飞禽罕至。尝有采药者，沿山见通溪，寻上，于山顶树下，有十二方石，地甚光洁。还复更寻，遂迷前路。言诸仙之所憩宴，故以坛宴名山。峤北有\u0026lt;山雩\u0026gt;浦，浦口有庙，庙甚灵验，行人及樵伐者皆先敬焉。若相侵窃，必为蛇虎所伤。北则\u0026lt;山雩\u0026gt;山与嵊山接，二山虽曰异县，而峰岭相连，其间倾涧怀烟，泉溪引雾，吹畦风馨，触岫延赏。\u003cbr/\u003e\u003cbr/\u003e     是以王元琳谓之神明境，事备谢康乐《山居记》。浦阳江自\u0026lt;山雩\u0026gt;山东北，迳太康湖，车骑将军谢玄田居所在。右滨长江，左傍连山，平陵修通，澄湖远镜。于江曲起楼，楼侧悉是桐梓，森耸可爱，居民号为桐亭楼，楼两面临江，尽升眺之趣。\u003cbr/\u003e\u003cbr/\u003e     芦人渔子，泛滥满焉。湖中筑路，东出趣山，路甚平直，山中有三精舍，高甍凌虚，垂檐带空，俯眺平林，烟杳在下，水陆宁晏，足为避地之乡矣。江有琵琶圻，圻有古冢堕水，甓有隐起字云：筮吉龟凶，八百年，落江中。谢灵运取甓诣京，咸传观焉。乃如龟繇，故知冢已八百年矣。浦阳江又东北迳始宁县西，本上虞之南乡也。汉顺帝永建四年，阳羡周嘉上书，始分之。旧治水西，常有波潮之患。\u003cbr/\u003e\u003cbr/\u003e     晋中兴之初，治今处。县下有小江，源出\u0026lt;山兆\u0026gt;山，谓之\u0026lt;山兆\u0026gt;浦，迳县下西流注于浦阳茠山，下注此浦。浦西通山阴浦而达于江。江广百丈，狭处二百步，高山带江，重荫被水，江阅渔商，川交樵隐，故桂棹兰栧，望景争途。江南有故城，太尉刘牢之讨孙恩所筑也。江水东迳上虞县南，王莽之会稽也。本司盐都尉治也，地名虞宾。《晋太康地记》曰：舜避丹朱于此，故以名县，百官从之，故县北有百官桥。亦云：禹与诸侯会事讫，因相虞乐，故曰上虞。二说不同，未详孰是？县南有兰风山，山少木多石，驿路带山傍江，路边皆作栏干。山有三岭，枕带长江，苕苕孤危，望之若倾。缘山之路，下临大川，皆作飞阁栏干。山有三岭，枧带长江，苕苕孤危，望之若倾。缘山之路，不临大川，皆作飞阁栏干，乘之而渡，谓此三岭为三石头。丹阳葛洪遯世居之，基井存焉。琅邪王方平性好山水，又爰宅兰风，垂钓于此，以永终朝。行者过之，不识，问曰：卖鱼师，得鱼卖否？方平答曰：钓亦不得，得复不卖。亦谓是水为上虞江。县之东郭外有渔浦湖，中有大独小独二山。又有覆舟山。覆舟山下渔浦王庙。庙今移入裹山。此三山孤立水中。湖外有青山、黄山、泽兰山，重岫叠岭，参差入云。泽兰山头有深潭，山影临水，水色青绿。山中有诸坞，有石楗一所，右临白马潭。潭之深无底，传云创湖之始，边塘屡崩，百姓以白马祭之，因以名水。湖之南，即江津也。江南有上塘、阳中二里。隔在湖南，常有水患。太守孔灵符遏蜂山前湖以为埭。埭下开渎，直指南津。又作水楗二所，以舍此江，得无淹溃之害。县东有龙头山，山崖之间有石井，冬夏常冽清泉，南带长江，东连上陂。江之道南有《曹娥碑》。\u003cbr/\u003e\u003cbr/\u003e     娥父旴，迎涛溺死，娥时年十四，哀父尸不得，乃号涌江介，因解衣投水，祝曰：若值父尸，衣当沈。若不值，衣当浮。裁落更沈，娥遂于沈处赴水而死。县令度尚，使外甥邯郸子礼为碑文，以彰孝烈。江滨有马目山，洪涛一上，波隐是山，势沦嵊亭，间历数县，行者难之，县东北上，亦有孝子杨威母墓。威少失父，事母至孝，常与母入山采薪，为虎所副，自计不能御，于是抱母，且号且行，虎见其情，遂弭耳而去。自非诚贯精微，孰能理感于英兽矣。又有吴渎，破山导源，注于胥江。上虞江东迳周市而注永兴。《地理志》曰：县有仇亭，柯水东入海。\u003cbr/\u003e\u003cbr/\u003e     仇亭有县之东北一十里江北，柯水疑即江也。又东北迳永兴县东，与浙江合，谓之浦阳江。《地理志》又云：县有萧山，潘水所出，东入海。又疑是浦阳江之别名也，自外无水以应之。浙江又东注于海。故《山海经》曰：浙江在其东，在闽西北入海。韦昭以松江、浙江、浦阳江为三江。\u003cbr/\u003e\u003cbr/\u003e     斤江水出交阯龙编县，东北至郁林领方县东，注于郁。\u003cbr/\u003e\u003cbr/\u003e     《地理志》云：迳临尘县至领方县，注于郁。\u003cbr/\u003e\u003cbr/\u003e     容容、夜、纟卤、湛、乘、牛渚、须无、无濡、营进、皇无、地零、侵离。\u003cbr/\u003e\u003cbr/\u003e     侵离水出广州晋兴郡，郡以太康中分郁林置。东至临尘，入郁。\u003cbr/\u003e\u003cbr/\u003e     无会、重濑、夫省、无变由蒲、王都、融、勇外。\u003cbr/\u003e\u003cbr/\u003e     此皆出日南郡西，东入于海。容容水在南垂，名之，以次转北也。\u003cbr/\u003e\u003cbr/\u003e     右二十水，从江已面，至日南郡也。\u003cbr/\u003e\u003cbr/\u003e     《禹贡锥指》曰：弱水，《经》不言所出，桑钦以为出张掖删丹县。\u003cbr/\u003e\u003cbr/\u003e     郑康成曰：众水东流，此独西流。而《水经注》无之，其所经与所入，不可得而详也。一清按：《史记·索隐》曰：《水经》曰：“弱水出张掖删丹县，西北至酒泉会水县入合黎山腹。《汉志》张掖郡删丹县，桑钦以为导弱水自此西至酒泉合黎，即是小司马所引之文。是唐时尚有《弱水》篇，今本尽失之耳。张守节《正义》亦云：合黎水出临松县东，而北流迳张掖故城下，又北流至县北二十三里，合弱水。弱水自合黎出折而北泫，迳沙碛之西，入居延泽，行千五百里。","cnt":0,"sort":6631798,"author":"(北魏)郦道元","prev":"6631797.html","next":"6631799.html","book_title":"水经注","updateTimeFmt":"2024-03-28 17:25:43","category":"都市小说"}