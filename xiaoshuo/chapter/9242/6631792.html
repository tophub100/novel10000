{"id":0,"code":"6631792.html","title":"第91章 淹水 叶榆河 夷水 油水 澧水 沅水 泿水(3)","latest_chapter_name":"正文 第98章 渐江水 斤江水(3)","xiao_shuo_code":"9242","content":"\u003cbr/\u003e\u003cbr/\u003e    临沅县与沅南县分水。沅南县西有夷望山，孤竦中流，浮险四绝，昔有蛮民，避寇居之，故谓之夷望也。南有夷望溪水南出重山，远注沅。沅水又东得关下山东带关溪，泻注沅渎。沅水又东历临沅县西，为明月池，白壁湾。湾状半月，清潭镜澈，上则风籁空传，下则泉响不断。行者莫不拥檝嬉游，徘徊爱玩。沅水又东历三石涧，鼎足均跱，秀若削成，其侧茂行便娟，致可玩也。又东带绿萝山，颓岩临水，悬萝钓渚，渔咏幽谷，浮响若钟。沅水又东迳平山西，南临沅水，寒松上荫，清泉下注，栖托者不能自绝于其侧。沅水又东迳临沅县南，县南临沅水，因以为名，王葬更之曰监沅也。县南有晋徵士汉寿人袭玄之墓。铭，太元中车武子立。县治武陵郡下，本楚之黔中郡矣。秦昭襄王二十七年，使司马错以陇蜀军攻楚，楚割汉北与秦，至三十年，秦又取楚巫黔及江南地，以为黔中郡。汉高祖二年，割黔中故治为武陵郡，王葬更之曰建平也。南对沅南县。后汉建武中所置也。县在沅水之阴，因以沅南为名。县治故城，昔马援讨临乡所筑也。沅水又东历小湾，谓之枉渚。渚东里许，便得枉人山。山西带脩溪一百馀里，茂竹便娟，披溪荫渚，长川迳引，远注于沅。沅水又东入龙阳县，有澹水，出汉寿县西杨山。南流东折，迳其县南。县治索城，即索县之故城也。汉顺帝阳嘉中改从今名。阚骃以为兴水所出，东入沅。而是水又东历诸湖，方南注沅，亦曰渐水也。\u003cbr/\u003e\u003cbr/\u003e     水所入之处，谓之鼎口。沅水又东历龙阳县之氾洲，洲长二十里，吴丹杨太守李衡植柑于其上。临死，敕其子曰：吾州里有木奴千头，不责衣食，岁绢各匹。太史公曰：江陵千树橘，可当封君。此之谓矣。吴末，衡柑成，岁绢千匹。今洲上犹有陈根馀枿，盖其遗也。沅水又东迳龙阳县北，城侧临沅水，沅水又东合寿溪，内通大溪口有木连理，根各一岸，而凌空交合。其水上承诸湖，下注沅水。\u003cbr/\u003e\u003cbr/\u003e     又东至长沙下隽县西北，入于江。\u003cbr/\u003e\u003cbr/\u003e     沅水下注洞庭湖，方会于江。\u003cbr/\u003e\u003cbr/\u003e     泿水出武陵镡城县北界沅水谷。\u003cbr/\u003e\u003cbr/\u003e     《山海经》曰：祷过之山，泿水出焉，而南流注于海，是也。\u003cbr/\u003e\u003cbr/\u003e     南至郁林潭中县，与邻水合。\u003cbr/\u003e\u003cbr/\u003e     水出无阳县，县故镡成也。晋义熙中，改从今名。俗谓之移溪，溪水南历潭中，注于泿水。\u003cbr/\u003e\u003cbr/\u003e     又东至苍梧猛陵县为郁溪，又东至高要县为大水。\u003cbr/\u003e\u003cbr/\u003e     郁水自郁林之阿林县东迳猛陵县。猛陵县在广信之西南，王莽之猛陆也。\u003cbr/\u003e\u003cbr/\u003e     泿水于县左合郁溪，乱流迳广信县。《地理志》苍梧郡治，武帝元鼎六年开。\u003cbr/\u003e\u003cbr/\u003e     王莽之新广郡，县曰广信亭。王氏《交广春秋》曰：元封五年，交州自羸\u0026lt;阝娄\u0026gt;县移治于此。建安十六年，吴遣临淮步骘为交州刺史，将武吏四百人之交州，道路不通。苍梧太守长沙吴巨拥众五千，骘有疑于巨，先使谕巨，巨迎之于零陵，遂得进州。巨既纳骘而后有悔，骘以兵少，恐不存立。巨有都督区景，通略与巨同，士为用。骘恶之，阴使人请巨，巨往告景，勿诣骘。骘请不已。景又往，乃于厅事前中庭俱斩，以首徇众，即此也。郁水又迳高要县。《晋书？地理志》曰：县东去郡五百里，刺史夏避毒，徙县水居也。县有鹄奔亭，广信苏施妻始珠，鬼讼于交州刺史何敞处，事与斄亭女鬼同。王氏《交广春秋》曰：步骘杀吴巨，区景，使严舟船，合兵二万，下取南海。苍梧人衡毅、钱博，宿巨部伍，兴军逆骘于苍梧高要峡口，两军相逢，于是遂交战，毅与众投水死者，千有馀人。\u003cbr/\u003e\u003cbr/\u003e     又东至南海番禺县西，分为二；其一，南入于海。\u003cbr/\u003e\u003cbr/\u003e     郁水分泿南注。\u003cbr/\u003e\u003cbr/\u003e     其一，又东过县东南，入于海。\u003cbr/\u003e\u003cbr/\u003e     泿水东别迳番禺，《山海经》谓之贲禺者也。交州治中合浦姚文式问云：何以名为番禺？答曰：南海郡昔治，在今州城中，与番禺县连接，今入城东南偏，有水坈陵，城倚其上，闻此县人名之为番山。县名番禺，傥谓番山之禺也。\u003cbr/\u003e\u003cbr/\u003e     《汉书》所谓浮牂柯，下离津，同会番禺，盖乘斯水而入越也。秦并天下，略定扬越，置东南一尉，西北一候，开南海以谪徙民。至二世时，南海尉任嚣召龙川令赵佗曰：闻陈胜作乱，豪杰叛秦，吾欲起兵，阻绝新道，番禺负险，可以为国。\u003cbr/\u003e\u003cbr/\u003e     会疾绵笃，无人与言，故召公来，告以大谋。嚣卒，佗行南海尉事，则拒关门设守，以法诛秦所置吏，以其堂为守，自立为王。高帝定天下，使陆贾就立佗为南越王，剖符通使。至武帝元鼎五年，遣伏波将军路博德等攻南越，王五世，九十三岁而亡。以其地为南海、苍梧、郁林、合浦、交趾、九真、日南也。建安中，吴遣步骘为交州，骘到南海见土地形势，观尉佗旧治处，负山带海，博敞渺目，高则桑土，下则沃衍，林麓鸟兽，于何不有？海怪鱼鳖，鼋鼍鲜鳄，珍怪异物，千种万类，不可胜记。佗因冈作台，北面朝汉，圆基千步，直峭百丈，顶上三畮，复道回环，逶迤曲折，朔望升拜，名曰朝台。前后刺史、郡守，迁除新至，未尝不乘车升履，于焉逍遥。骘登高远望，睹巨海之浩茫，观原薮之殷阜，乃曰：斯诚海岛膏腴之地，宜为都邑。建安二十二年，迁州番禺，筑立城郭，绥和百越，遂用宁集。交州治中姚文式《问答》云：朝台在州城东北三十里。裴渊《广州记》曰：城北有尉佗墓，墓后有大冈，谓之马鞍冈。秦时占气者言，南方有天子气。\u003cbr/\u003e\u003cbr/\u003e     始皇发民凿破此冈，地中出血，今凿处犹存。以状取目，故冈受厥称焉。王氏《交广春秋》曰：越王赵佗，生有奉制称藩之节，死有秘奥神密之墓。佗之葬也，因山为坟，其垅茔可谓奢大，葬积珍玩。吴时，遣使发掘其墓，求索棺柩，凿山破石，费日损力，卒无所获。佗虽奢潜，慎终其身，乃令后人，不知其处，有似松、乔迁景，牧坚固无所残矣。邓德明《南康记》曰：昔有卢躭，仕州为治中，少学仙术，善解云飞。每夕，辄凌虚归家，晓则还州。尝于元会至朝，不及朝列，化为白鹄，至阁前，回翔欲下，威仪以石掷之，得一只履，躭惊远就列，内外左右，莫不骇异。时步骘为广州，意甚恶之，便以状列闻，遂至诛灭。《广州记》称吴平，晋滕脩为刺史。脩乡人语脩，鰕须长一赤，脩责以为虚。其人乃至东海，取鰕须，长四赤速送示脩，脩如服谢，厚为遣。其一水南入者，郁川分派，迳四会入海也。其一即川东别，迳番禺城下，《汉书》所谓浮牂柯、下离津，同会番禺盖乘斯水而入于越也。泿水又东迳怀化县入于海。水有\u0026lt;鱼昔\u0026gt;鱼。裴渊《广州记》曰：\u0026lt;鱼昔\u0026gt;鱼长二丈，大数围，皮皆炉物。生子，子小随母觅食，惊则还入母腹。《吴录？地理志》曰：\u0026lt;鱼昔\u0026gt;鱼子朝索食，暮入母腹。《南越志》曰：暮从脐入，旦从口出。腹里两洞肠，贮水以养子。肠容二子，两则四焉。\u003cbr/\u003e\u003cbr/\u003e     其馀水又东至龙川县为涅水，屈北入员水。\u003cbr/\u003e\u003cbr/\u003e     泿水枝津衍注，自番禺东历增城县。《南越志》曰：县多鵕鸃。鵕鸃，山鸡也。光色鲜明五彩眩耀利距善斗世以家鸡斗之，则可擒也。又迳博罗县，西界龙川，左思所谓目龙川而带坰者也。赵佗乘此县而跨据南越矣。\u003cbr/\u003e\u003cbr/\u003e     员水又东南一千五百里入南海。\u003cbr/\u003e\u003cbr/\u003e     东历揭阳县，王莽之南海亭，而注于海也。","cnt":0,"sort":6631792,"author":"(北魏)郦道元","prev":"6631791.html","next":"6631793.html","book_title":"水经注","updateTimeFmt":"2024-03-28 17:25:43","category":"都市小说"}