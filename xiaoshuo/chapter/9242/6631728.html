{"id":0,"code":"6631728.html","title":"第27章 浊漳水(3)","latest_chapter_name":"正文 第98章 渐江水 斤江水(3)","xiao_shuo_code":"9242","content":"\u003cbr/\u003e\u003cbr/\u003e    汉高帝十一年，封郎中公孙耳为侯国。又东南迳贳城西，汉高帝六年，封吕博为侯国。百尺沟东南散流，迳历乡东，而南入泜湖，东注衡水也。斯洨水自枝津，东迳贳城北，又东，积而为陂，谓之阳縻渊。渊水在左纳白渠枝水，俗谓之祗水。水承白渠于藁城县之乌子堰，又东迳肥累县之故城南，又东迳陈台南。台甚宽广，今上阳台屯居之。又东迳新丰城北，按《地理志》云：钜鹿有新市县，侯国也。王莽更之曰乐市，而无新丰之目，所未详矣。其水又东迳昔阳城南，世谓之曰直阳城，非也，本鼓聚矣。《春秋左传·昭公十五年》，晋荀吴帅师伐鲜虞，围鼓，三月，鼓人请降。穆子曰：犹有食色，不许。军吏曰：获城而弗取，勤民而顿兵，何以事君？穆子曰：获一邑而教民怠，将焉用邑也。贾怠无卒，弃旧不祥。鼓人能事其君，我亦能事吾君。率义不爽，好恶不愆，城可获也。有死义而无二心，不亦可乎？鼓人告食竭力尽而后取之。克鼓而返，不戮一人，以鼓子鸢鞮归，既献而返之。鼓子又叛，荀吴略东阳，使师伪籴，负甲息于门外，袭而灭之，以鼓子鸢鞮归，使涉佗守之者也。《十三州志》曰：今其城昔阳亭是矣。\u003cbr/\u003e\u003cbr/\u003e     京相璠曰：白狄之别也。下曲阳有鼓聚，故鼓子国也。白渠枝水又东迳曲阳城北，又迳安乡县故城南，《地理志》曰：侯国也。又东迳贳县，入斯洨水。斯洨水又东，迳西梁城南，又东北，迳乐信县故城南。《地理志》钜鹿属县，侯国也。\u003cbr/\u003e\u003cbr/\u003e     又东入衡水。\u003cbr/\u003e\u003cbr/\u003e     衡水又北为袁谭渡，盖谭自邺往还所由，故济得厥名。\u003cbr/\u003e\u003cbr/\u003e     又东北过下博县之西。\u003cbr/\u003e\u003cbr/\u003e     衡水又北，迳邬县故城东。《竹书纪年》，梁惠成王三十年，秦封卫鞅于邬，改名曰商。即此是也，故王莽改曰秦聚也。《地理风俗记》曰：县北有邬阜，盖县氏之。又右迳下博县故城西，王莽改曰闰博。应劭曰：太山有博，故此加下。\u003cbr/\u003e\u003cbr/\u003e     汉光武自呼沱南出，至此失道，不知所之。遇白衣老父曰：信都为长安守，去此八十里。世祖赴之，任光开门纳焉。汉氏中兴，始基之矣。寻求老父不得，议者以为神。\u003cbr/\u003e\u003cbr/\u003e     衡漳又东北，历下博城北，逶迤东北注，谓之九争曲。西迳乐乡县故城南，王莽更之曰乐丘也。又东，列葭水注之。\u003cbr/\u003e\u003cbr/\u003e     又东北过阜成县北，又东北至昌亭，与虖池河会。\u003cbr/\u003e\u003cbr/\u003e     《经》叙阜成于下博之下，昌亭之上，考地非比，于事为同。渤海阜城又在东昌之东，故知非也。漳水又东北迳武邑郡南，魏所置也。\u003cbr/\u003e\u003cbr/\u003e     又东迳武强县北。\u003cbr/\u003e\u003cbr/\u003e     又东北，迳武隧县故城南。按《史记》，秦破赵将扈辄于武隧，斩首十万。\u003cbr/\u003e\u003cbr/\u003e     即于此处也。王莽更名桓隧矣。白马河注之。水上承虖池，东迳乐乡县北，饶阳县南，又东南迳武邑郡北，而东入衡水，谓之交津口。衡漳又东，迳武邑县故城北，王莽之顺桓也。晋武帝封子于县，以为王国，后分武邑，武隧、观津为武邑郡，治此。\u003cbr/\u003e\u003cbr/\u003e     衡漳又东北，右合张平口故沟，上承武强渊，渊之西南，侧水有武强县故治，故渊得其名焉。《东观汉记》曰：光武拜王梁为大司空，以为侯国。耆宿云，邑人有行于途者，见一小蛇，疑其有灵，持而养之，名曰担生。长而吞噬人，里中患之，遂捕系狱。担生负而奔，邑沦为湖，县长及吏咸为鱼矣。今县治东北半许落水。渊水又东南，结而为湖，又谓之郎郡渊。耆宿又言，县沦之日，其子东奔，又陷于此，故渊得郎君之目矣。渊水北通，谓之石虎口。又东北为张平泽，泽水所泛，北决堤口，谓之张刀沟。北注衡漳，谓之张平口，亦曰张平沟。水溢则南注，水耗则辍流。\u003cbr/\u003e\u003cbr/\u003e     衡漳又迳东昌县故城北，《经》所谓昌亭也，王莽之田昌也，俗名之曰东相，盖相昌声韵合，故致兹误矣。西有昌城，故目是城为东昌矣。\u003cbr/\u003e\u003cbr/\u003e     衡漳又东北，左会滹池故渎，谓之合口。衡漳又东北，分为二川，当其水泆处，名之曰李聪涣。\u003cbr/\u003e\u003cbr/\u003e     又东北至乐成陵县，别出北。\u003cbr/\u003e\u003cbr/\u003e     衡漳于县无别出之渎，出县北者，乃虖池别水，分虖池故渎之所缠络也。\u003cbr/\u003e\u003cbr/\u003e     衡漳又东，分为二水，左出为向氏口，渎水自此决出也。\u003cbr/\u003e\u003cbr/\u003e     衡漳又东，迳弓高县故城北。汉文帝封韩王信之子韩隤当为侯国，王莽之乐成亭也。\u003cbr/\u003e\u003cbr/\u003e     衡漳又东北，右合柏梁溠，水上承李聪涣，东北为柏梁溠，东迳蒲领县故城南。汉武帝元朔三年，封广川惠王子刘嘉为侯国。《地理风俗记》云：修县西北八十里有蒲领乡，故县也。又东北，会桑社枝津，又东北，迳弓高城北，又东，注衡漳，谓之柏梁口。\u003cbr/\u003e\u003cbr/\u003e     衡漳又东北，右会桑社沟，沟上承从陂，世称卢达从薄，亦谓之摩诃河，东南通清河，西北达衡水。春秋雨泛，漳泽津渚，今观津城北方二十里，尽为泽薮，盖水所钟也。其渎迳观津县故城北，乐毅自燕降赵，封之于此邑，号望诸君。王莽之朔定亭也。又南屈，东迳窦氏青山南，侧堤东出。青山即汉文帝窦后父少翁冢也，少翁是县人，遭秦之乱，渔钓隐身，坠渊而死。景帝立，后遣使者填以葬父，起大坟于观津城东南，故民号曰青山也。又东迳董仲舒庙南。仲舒，广川人也。世犹谓之董府君祠，春秋祷祭不辍。旧沟又东，迳修市县故城北。汉宣帝本始四年，封清河纲王子刘寅为侯国。王莽更之曰居宁也，俗谓之温城，非也。\u003cbr/\u003e\u003cbr/\u003e     《地理风俗记》曰：修县西北二十里，有修市城，故县也。又东会从陂。陂水南北十里，东西六十步，子午潭涨，渊而不流，亦谓之桑社渊。从陂南出，夹堤东派，迳修县故城北，东合清漳，漳泛则北注，泽盛则南播，津流上下互相迳通。\u003cbr/\u003e\u003cbr/\u003e     从陂北出，东北分为二。一川北迳弓高城西，而北注柏梁溠。一川东迳弓高城南，又东北，杨津沟水出焉。左渎北入衡漳，谓之桑社口。\u003cbr/\u003e\u003cbr/\u003e     衡水东迳阜城县故城北，乐成县故城南，河间郡治，《地理志》曰，故赵也。\u003cbr/\u003e\u003cbr/\u003e     汉文帝二年，别为国。应劭曰：在两河之间也。景帝二年，封子德为河间王，是为献王。王莽更名郡曰朔定，县曰陆信。褚先生曰：汉宣帝地节二年，封大将军霍光兄子山为侯国也。章帝封子开于此。桓帝追尊祖父孝王开为孝穆皇，以其邑奉山陵，故加陵曰乐成陵也。今城中有故池，方八十步。旧引衡水北入城注池。\u003cbr/\u003e\u003cbr/\u003e     池北对层台，基隍荒芜，示存古意也。\u003cbr/\u003e\u003cbr/\u003e     又东北过成平县南。\u003cbr/\u003e\u003cbr/\u003e     衡漳又东迳建成县故城南。按《地理志》，故属渤海郡。褚先生曰：汉宣帝五凤三年，封丞相黄霸为侯国也。成平县故城在北，汉武帝元朔三年，封河间献王子刘礼为侯国，王莽之泽亭也。城南北相直。衡漳又东，右会杨津沟水，水自泽东迳阜城南。《地理志》，渤海有阜城县，王莽更名吾城者，非《经》所谓阜城也。建武十五年，世祖更封大司马王梁为侯国。杨津沟水又东北，迳建成县左，入衡水，谓之杨津口。\u003cbr/\u003e\u003cbr/\u003e     衡漳又东，左会虖池别河故渎，又东北合清河，谓之合口。又迳南皮县之北皮亭，而东北迳浮阳县西，东北注也。\u003cbr/\u003e\u003cbr/\u003e     又东北过章武县西，又东北，过东平舒县南，东入海。\u003cbr/\u003e\u003cbr/\u003e     清、漳迳章武县故城西，故濊邑也。枝渎出焉，谓之濊水。东北迳参户亭，分为二渎。应劭曰：平舒县西南五十里有参户亭，故县也。世谓之平虏城，枝水又东注，谓之蔡伏沟。又东，积而为淀。一水迳亭北，又迳东平舒县故城南。代郡有平舒城，故加东，《地理志》勃海之属县也。《魏土地记》曰：章武郡治。\u003cbr/\u003e\u003cbr/\u003e     故世以为章武故城，非也。又东北，分为二水。一水右出为淀，一水北注呼池，谓之濊口。清漳乱流，而东注于海。\u003cbr/\u003e\u003cbr/\u003e     清漳水\u003cbr/\u003e\u003cbr/\u003e     清漳水出上党沾县西北少山大要谷，南过县西，又从县南屈。\u003cbr/\u003e\u003cbr/\u003e     《淮南子》曰：清漳出揭戾山。高诱云：山在沾县。今清漳出沾县故城东北，俗谓之沾山。后汉分沾县为乐平郡，治沾县。水出乐平郡沾县界。故《晋太康地记》曰：乐平县，旧名沾县，汉之故县矣。其山亦曰鹿谷山。水出大要谷，南流迳沾县故城东，不历其西也。又南迳昔阳城。《左传·昭公十二年》，晋荀吴伪会齐师者，假道于鲜虞，遂入昔阳。杜预曰：乐平沾县东有昔阳城者是也。其水又南，得梁榆水口。水出梁榆城西大嵰山。水有二源。北水东南流，迳其城东南，注于南水。南水亦出西山，东迳文当城北，又东北迳梁榆城南，即阏与故城也。秦伐韩，军于阏与。惠文王使赵奢救之。奢纳许历之说，破秦于阏与。谓此也。司马彪、袁山松《郡国志》，并言涅县有阏与聚。卢谌《征艰赋》曰：访梁榆之虚郭，吊阏与之旧都。桓亦云，阏与，今梁榆城，是也。汉高帝八年，封冯解散为侯国。其水左合北水，北水又东南，入于清漳。\u003cbr/\u003e\u003cbr/\u003e     清漳又东南，与轑水相得，轑水出轑河县西北轑山，南流迳轑河县故城西南，东流至粟城，注于清漳也。\u003cbr/\u003e\u003cbr/\u003e     东过涉县西，屈从县南。\u003cbr/\u003e\u003cbr/\u003e     按《地理志》，魏郡之属县也。漳水于此有涉河之称，盖名因地变也。\u003cbr/\u003e\u003cbr/\u003e     东至武安县南黍窖邑，入于浊漳。","cnt":0,"sort":6631728,"author":"(北魏)郦道元","prev":"6631727.html","next":"6631729.html","book_title":"水经注","updateTimeFmt":"2024-03-28 17:25:43","category":"都市小说"}