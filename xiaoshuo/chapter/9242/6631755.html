{"id":0,"code":"6631755.html","title":"第54章 颍水 洧水 氵异水 潧水 渠（沙水）(2)","latest_chapter_name":"正文 第98章 渐江水 斤江水(3)","xiao_shuo_code":"9242","content":"\u003cbr/\u003e\u003cbr/\u003e    洧水又东南迳会阝城南，《世本》曰：陆终娶于鬼方氏之妹，谓之女隤，是生六子，孕三年，启其左胁，三人出焉，破其右胁，三人出焉。其四曰求言，是为郐人，郐人者，郑是也。郑桓公问于史伯曰：王室多难，予安逃死乎？史伯曰：虢、郐，公之民，迁之可也。郑氏东迁，虢、郐献十邑焉。刘桢云：郐在豫州外方之北，北邻于虢，都荥之南，左济右洛，居两水之间，食溱、洧焉。徐广曰：郐在密县，妘姓矣，不得在外方之北也。洧水又东迳阴坂北，水有梁焉，俗谓是济为参辰口。《左传·襄公九年》，晋伐郑，济于阴坂，次于阴口而还，是也。\u003cbr/\u003e\u003cbr/\u003e     杜预曰：阴坂，洧津也。服虔曰：水南曰阴。口者，水口也。参、阴声相近，盖传呼之谬耳。又晋居商参之分，实沈之土。郑处大辰之野，阏伯之地。军师所次，故济得其名也。\u003cbr/\u003e\u003cbr/\u003e     又东过郑县南，潧水从西北来注之。\u003cbr/\u003e\u003cbr/\u003e     洧水又东迳新郑县故城中。《左传·襄公元年》，晋韩厥、荀偃、帅诸侯伐郑，入其郛，败其徒兵于洧上，是也。《竹书经年》：晋文侯二年，周宣王子多父伐鄫。克之，乃居郑父之丘，名之曰郑，是曰桓公。皇甫士安《帝王世纪》云：或言县故有熊氏之墟，黄帝之所都也。郑氏徙居之，故曰新郑矣。城内有遗祠，名曰章乘，是也。\u003cbr/\u003e\u003cbr/\u003e     洧水又东为洧渊水。《春秋传》曰：龙斗于时门之外洧渊，即此潭也。今洧水自郑城西北入，而东南流，迳郑城南，城之南门内，旧外蛇与内蛇斗，内蛇死。\u003cbr/\u003e\u003cbr/\u003e     六年，大夫傅瑕杀郑子纳厉公，是其征也。水南有郑庄公望母台。庄姜恶公寤生，与段京居。段不弟，姜氏无训。庄公居夫人于城颍。誓曰：不及黄泉，无相见也。\u003cbr/\u003e\u003cbr/\u003e     故成台以望母，用伸在心之思，感考叔之言，忻大隧之赋，泄泄之慈有嘉，融融之孝得常矣。\u003cbr/\u003e\u003cbr/\u003e     洧水又东与黄水合，《经》所谓潧水，非也。黄水出太山南黄泉，东南流迳华城西。史伯谓郑桓公曰：华，君之土也。韦昭曰：华、国名矣。《史记》秦昭王三十三年，白起攻魏，拔华阳，走芒卯，斩首十五万。司马彪曰：华阳，亭名，在密县。嵇叔夜常采药于山泽，学琴于古人，即此亭也。黄水东南流，又与一水合。水出华城南冈，一源两分，泉流派别，东为七虎涧水，西流即是水也。\u003cbr/\u003e\u003cbr/\u003e     其水西南流注于黄水，黄即《春秋》之所谓黄崖也。故杜预云：苑陵县西有黄水者也。又东南流，水侧有二台，谓之积粟台，台东即二水之会也。捕章山水注之，水出东捕章山，西流注于黄水。黄水又南至郑城北，东转于城东北，与黄沟合。\u003cbr/\u003e\u003cbr/\u003e     水出捕獐山，东南流至郑城东，北入黄水。黄水又东南，迳龙渊泉东南，七里沟水注之，水出隟侯亭东南平地，东注，又屈而南流，迳升城东，又南历烛城西，即郑大夫烛之武邑也。又南流注于洧水也。\u003cbr/\u003e\u003cbr/\u003e     又东南过长社县北。\u003cbr/\u003e\u003cbr/\u003e     洧水东南流，南濮、北濮二水入焉。濮音仆。洧水又东南与龙渊水合，水出长社县西北。有故沟，上承洧水，水盛则通注龙渊，水减则津渠辍流。其渎中泌泉，南注东转为渊，渌水平潭，清洁澄深，俯视游鱼，类若乘空矣，所谓渊无潜鳞也。又东迳长社县故城北，郑之长葛邑也。《春秋·隐公五年》，宋人伐郑，围长葛是也。后社树暴长，故曰长社。魏颍川郡治也。余以景明中，出宰兹郡，于南城西侧，修立客馆。版筑既兴，于土下得一树根，甚壮大，疑是故社怪长暴茂者也。稽之故说，县无龙渊水名，盖出近世矣。京相璠《春秋土地名》曰：长社北界有禀水。但是水导于隍堑之中，非北界之所谓。又按京、杜地名，并云：长社县北有长葛乡。斯乃县徙于南矣。然则是水即禀水也。其水又东南迳棘城北，《左传》所谓楚子伐郑，救齐，次于棘泽者也。禀水又东，左注洧水。\u003cbr/\u003e\u003cbr/\u003e     洧水又东南，分为二水也。其枝水东北注沙，一水东迳许昌县，故许男国也。\u003cbr/\u003e\u003cbr/\u003e     姜姓，四岳之后矣。《穆天子传》所谓天子见许男于洧上者也。汉章帝建初四年，封马光为侯国。《春秋佐助期》曰：汉以许昌失天下。及魏承汉历，遂改名许昌也。城内有景福殿基，魏明帝太和中造，准价八百余万。\u003cbr/\u003e\u003cbr/\u003e     洧水又东入汶仓城内，俗以是水为汶水，故有汶仓之名，非也，盖洧水之氏阝阁耳。\u003cbr/\u003e\u003cbr/\u003e     洧水又东迳鄢陵县故城南。李奇曰：六国为安陵也。昔秦求易地，唐且受使于此。汉高帝十二年，封都尉朱濞为侯国。王莽更名左亭。洧水又东，鄢陵陂水注之，水出鄢陵南陂东，西南流注于洧水也。\u003cbr/\u003e\u003cbr/\u003e     又东南过新汲县东北。\u003cbr/\u003e\u003cbr/\u003e     洧水自鄢陵东迳桐邱南，俗谓之天井陵，又曰冈，非也。\u003cbr/\u003e\u003cbr/\u003e     洧水又屈而南流，水上有梁，谓之桐门桥，藉桐邱以取称，亦言取桐门亭而著目焉。然不知亭之所在，未之详也。\u003cbr/\u003e\u003cbr/\u003e     洧水又东南迳桐邱城，《春秋左传·庄公二十八年》，楚伐郑，郑人将奔桐邱，即此城也。杜预《春秋释地》曰：颍川许昌城东北。京相璠曰：郑地也。今图无，而城见存，西南去许昌故城可三十五里。俗名之曰堤，其城南即长堤，固洧水之北防也。西南桐邱，其城邪长而不方，盖凭邱之称，即城之名矣。\u003cbr/\u003e\u003cbr/\u003e     洧水又东迳新汲县故城北。汉宣帝神雀二年，置于许之汲乡曲洧城，以河内有汲县，故加新也。城有洧水南堤上。又东洧水右迤为濩陂。洧水又迳匡城南，扶沟之匡亭也。又东，洧水左迤为鸭子陂，谓之大穴口也。\u003cbr/\u003e\u003cbr/\u003e     又东南过茅城邑之东北。\u003cbr/\u003e\u003cbr/\u003e     洧水自大穴口东南迳洧阳城，西南迳茅城，东北又南，左合甲庚沟。沟水上承洧水于大穴口，东北枝分，东迳洧阳故城南，俗谓之复阳城，非也。盖洧复字类音读变。汉建安中封司空祭酒郭奉孝为侯国。其水又东南为鸭子陂，陂广一十五里，馀波南入甲庚沟，西注洧，东北泻沙。\u003cbr/\u003e\u003cbr/\u003e     洧水又南迳一故城西，世谓之思乡城，西去洧水十五里。\u003cbr/\u003e\u003cbr/\u003e     洧水又右合濩陂水，水上承洧水于新汲县，南迳新汲县故城东，又南积而为陂。陂之西北即长舍城，陂水东翼洧堤，西面茅邑，自城北门列筑堤道，迄于此冈，世尚谓之茅冈，即《经》所谓茅城邑也。陂水北出，东入洧津，西北纳潩流。\u003cbr/\u003e\u003cbr/\u003e     又东过习阳城西，折入于颍。\u003cbr/\u003e\u003cbr/\u003e     洧水又东南迳辰亭东，俗谓之田城，非也。盖田、辰声相近，城亭音韵联故也。《经》书：鲁宣公十一年，楚子、陈侯、郑伯盟于辰陵也。京相璠曰：颍川长平有故辰亭。杜预曰：长平县东南有辰亭。今此城在长平城西北，长平城在东南，或杜氏之谬，《传》书之误耳。长平东南涝陂北畔，有一阜，东西减里，南北五十许步，俗谓之新亭台。又疑是杜氏所谓辰亭，而未之详也。\u003cbr/\u003e\u003cbr/\u003e     洧水又南迳长平县故城西，王莽之长正也。\u003cbr/\u003e\u003cbr/\u003e     洧水又南分为二水，枝水东出，谓之五梁沟。迳习阳城北，又东迳赭邱南，邱上有故城。《郡国志》曰：长平故属汝南县，有赭邱城，即此城也。又东迳长平城南，东注涝陂。洧水南出，谓之溪笼水，故水会有笼口之名矣。\u003cbr/\u003e\u003cbr/\u003e     洧水又东迳习阳城西，西南折入颍。《地理志》曰：洧水东南至长平县入颍者也。\u003cbr/\u003e\u003cbr/\u003e     潩水出河南密县大騩山。\u003cbr/\u003e\u003cbr/\u003e     大騩即具茨山也。黄帝登具茨之山，升于洪堤之上，受《神芝图》于黄盖童子，即是山也。潩水出其阿流而为陂，俗谓之玉女池。东迳陉山北，《史记》魏襄王六年，败楚于陉山者也。山上有郑祭仲冢。冢西有子产墓，累石为方坟，坟东有庙，并东北向郑城。杜元凯言不忘本。际庙旧有一枯柏树，其尘根故株之上，多生稚柏，列秀青青，望之，其奇可嘉矣。潩水又东南迳长社县故城西北，南濮、北濮二水出焉。刘澄之著《永初记》云：《水经》，濮水源出大騩山，东北流注泗。卫灵闻音于水上。殊为乖矣。余按《水经》为潩水，不为濮也。\u003cbr/\u003e\u003cbr/\u003e     是水首受潩水，川渠双引，俱东注洧。洧与之过沙，枝流派乱，互得通称。是以《春秋·昭公九年》，迁城父人于陈，以夷濮西田益之。京相璠曰：以夷之濮西田益也。杜预亦言，以夷田在濮水西者与城父人。服虔曰：濮，水名也。且字类音同，津澜邈别，不得为北濮上源。师氏传音于其上矣。潩水又南迳钟亭西，又东南迳皇亭西，又东南迳关亭西，又东南迳宛亭西，郑大夫宛射犬之故邑也。\u003cbr/\u003e\u003cbr/\u003e     潩水又南分为二水，一水南出迳胡城东，故颍阴县之狐人亭也。其水南结为陂，谓之胡城陂。潩水自枝渠东迳曲强城东，皇陂水注之。水出西北皇台七女冈北，皇陂即古长社县之浊泽也。《史记》魏惠王元年，韩懿侯与赵成侯合军伐魏，战于浊泽是也。其陂北对鸡鸣城，即长社县之浊城也。陂水东南流迳明泉城北，故颍阴县之狐宗乡也。又东合狐城陂水，水上承陂水，而东南流注于黄水，谓之合作口。而东迳曲强城北，东流入潩水。时人谓之敕水，非也。敕、潩音相类，故字从声变耳。潩水又迳东西二武亭间，两城相对，疑是古之岸门，史迁所谓走犀首于岸门者也。徐广曰：颍阴有岸亭，未知是否？潩水又南迳射犬城东，即郑公孙射犬城也，盖俗谬耳。潩水又南，迳颍阴县故城西。魏明帝封司空陈群为侯国。其水自城西分为二，枝津东南出，又东迳许昌城南，东流入濩陂水。\u003cbr/\u003e\u003cbr/\u003e     潩水又东南，与宣梁陂水合，陂水上承狼陂，于颍阴城西南，陂南北二十里，东西十里。《春秋左传》曰：楚子伐郑，师于狼渊是也。其水东南入许昌县，迳巨陵城北，郑地也。《春秋左氏传？庄公十四年》，郑厉公获傅瑕于大陵。京相璠曰：颍川临颍县东北二十五里，有故巨陵亭，古大陵也。其水又东积而为陂，谓之宣梁陂也。陂水又东南入潩水。潩水又西南流迳陶城西，又东南迳陶陂东。\u003cbr/\u003e\u003cbr/\u003e     东南入于颍。潧水出郑县西北平地。\u003cbr/\u003e\u003cbr/\u003e     潧水出郐城西北溪络坞下。东南流迳贾复城西。东南流左合泌水，水出贾复城东，南流注于潧。潧水又南，右会承云山水，水出西北承云山，东南历浑子冈东注，世谓冈峡为五鸣口，东南流注于潧。潧水又东南流，历下田川，迳郐城西，谓之为抑泉水也。故史伯答桓公曰：君以成周之众，奉辞伐罪，若克虢、郐，君之土也。如前华后河，右洛左济，主芣騩而食潧洧，修典刑以守之，可以少固，即谓此矣。潧水又南，悬流奔壑，崩注丈馀，其下积水成潭，广四十许步，渊深难测。又南注于洧，《诗》所谓溱与洧者也，世亦谓之为郐水也。\u003cbr/\u003e\u003cbr/\u003e     东过其县北，又东南过其县东，又南入于洧水。\u003cbr/\u003e\u003cbr/\u003e     自郐、潧东南，更无别渎，不得迳新郑而会洧也。郑城东入洧者，黄崖水也。盖《经》误证耳。\u003cbr/\u003e\u003cbr/\u003e     渠水出荥阳北河，东南过中牟县之北。\u003cbr/\u003e\u003cbr/\u003e     《风俗通》曰：渠者，水所居也。渠水自河与泲乱流，东迳荥泽北，东南分泲，历中牟县之圃田泽北，与阳武分水。泽多麻黄草。故《述征记》曰：践县境便睹斯卉，穷则知逾界。今虽不能，然谅亦非谬。《诗》所谓东有圃草也。皇武子曰：郑之有原圃，犹秦之有具圃。泽在中牟县西，西限长城，东极官渡，北佩渠水，东西四十许里，南北二十许里。中有沙冈，上下二十四浦，津流迳通，渊潭相接，各有名焉。有大渐、小渐大灰、小灰、义鲁、练秋、大白杨、小白杨、散哧、禺中，羊圈、大鹄、小鹄、龙泽、密罗、大哀，小哀、大长、小长、大缩、小缩、伯邱、大盖、牛眠、等浦，水盛则北注，渠溢则南播，故《竹书纪年》梁惠成王十年，入河水于甫田，又为大沟而引甫水者也。又有一渎，自酸棘受河，导自濮渎，历酸棘，迳阳武县南出。世谓之十字沟而属于渠。或谓是渎为梁惠之年所开，而不能详也。斯浦乃水泽之所钟，为郑隰之渊薮矣。渠水右合五池沟。\u003cbr/\u003e\u003cbr/\u003e     沟上承泽水，下注渠，谓之五池口。魏嘉平三年，司马懿帅中军讨太尉王凌于寿春，自彼而还，帝使侍中韦诞劳军于五池者也。今其地为五池乡矣。\u003cbr/\u003e\u003cbr/\u003e     渠水又东，不家沟水注之，水出京县东南梅山北溪。《春秋·襄公十八年》，楚蒍子冯、公子格率锐师侵费，右回梅山。杜预曰：在密东北，即是山也。其水自溪东北流，迳管城西，故管国也。周武王以封管叔矣，成王幼弱，周公摄政，管叔流言曰：公将不利于孺子。公赋《鸱鸮》以伐之，即东山之师是也。《左传·宣公十二年》，晋师救郑，楚次管以待之。杜预曰：京县东北有管城者是也。\u003cbr/\u003e\u003cbr/\u003e     俗谓之为管水。又东北分为二水；一水东北流，注黄雀沟，谓之黄渊，渊同一百步。其一水东越长城东北流，水积为渊，南北二里，东西百步，谓之百尺水。北入圃田泽，分为二水。一水东北迳东武强城北。《汉书·曹参传》称：击羽婴于昆阳，追至页，还攻武强，因至荥阳。薛瓒云：按武强城在阳武县，即斯城也。\u003cbr/\u003e\u003cbr/\u003e     汉高帝六年，封骑将庄不识为侯国。又东北流左注于渠，为不家水口也。一水东流，又屈而南转，东南注白沟也。\u003cbr/\u003e\u003cbr/\u003e     渠水又东，清池水注之，水出清阳亭西南平地，东北流迳清阳亭南，东流，即故清人城也。《诗》所谓清人在彭，彭为高克邑也。故杜预《春秋释地》云：中牟县西有清阳亭是也。清水又屈而北流，至清口泽，七虎涧水注之，水出华城南冈，一源两派，津川趣别，西入黄崖沟，东为七虎溪，亦谓之为华水也。又东北流，紫光沟水注之，水出华阳城东北，而东流，俗名曰紫光涧。又东北注华水。\u003cbr/\u003e\u003cbr/\u003e     华水又东迳棐城北，即北林亭也。《春秋》文公与郑伯宴于棐，子家赋《鸿雁》者也。《春秋·宣公元年》，诸侯会于棐林以伐郑，楚救郑，遇于北林。服虔曰：北林，郑南地也。京相璠曰：今荥阳苑陵县有故林乡，在新郑北，故曰北林也。","cnt":0,"sort":6631755,"author":"(北魏)郦道元","prev":"6631754.html","next":"6631756.html","book_title":"水经注","updateTimeFmt":"2024-03-28 17:25:43","category":"都市小说"}