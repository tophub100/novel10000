{"id":0,"code":"6631723.html","title":"第22章 清水(1)","latest_chapter_name":"正文 第98章 渐江水 斤江水(3)","xiao_shuo_code":"9242","content":"\u003cbr/\u003e\u003cbr/\u003e    清水出河内。修武县之北黑山。\u003cbr/\u003e\u003cbr/\u003e     黑山在县北，白鹿山东，清水所出也。上承诸陂散泉，积以成川，南流，西南屈。瀑布乘岩，悬河注壑，二十馀丈。雷赴之声，震动山谷。左右石壁层深，兽迹不交，隍中散水雾合，视不见底。南峰北岭，多结禅栖之士：东岩西谷，又是刹灵之图。竹柏之怀，与神心妙远：仁智之性，共山水效深，更为胜处也。其水历涧流飞，清泠洞观，谓之清水矣。溪曰瑶溪，又曰瑶涧。清水又南，与小瑶水合，水近出西北穷溪，东南流，注于清水。清水又东南流，吴泽陂水注之。水上承吴陂于修武县故城西北。修武，故甯也，亦曰南阳矣。马季长曰：晋地自朝歌以北至中山为东阳，朝歌以南至轵为南阳。故应劭《地理风俗记》云：河内，殷国也，周名之为南阳。又曰：晋始启南阳。今南阳城是也。秦始皇改曰修武。\u003cbr/\u003e\u003cbr/\u003e     徐广、王隐并言始皇改。瓒注《汉书》云：按韩非书，秦昭王越赵长平，西伐修武。时秦未兼天下，修武之名久矣。余按《韩诗外传》言，武王伐纣，勒兵于甯，更名甯曰修武矣。魏献子田大陆，还卒于甯，是也。汉高帝八年，封都尉魏遫为侯国。亦曰大修武，有小故称大。小修武在东，汉高与滕公济自玉门津而宿小修武者也。大陆即吴泽矣。《魏土地记》曰：修武城西北二十里，有吴泽陂，南北二十许里，东西三十里，西则长明沟入焉。水有二源。北水上承河内野王县东北界沟，分枝津为长明沟，东迳雍城南，寒泉水注之。水出雍城西北，泉流南注，迳雍城西。《春秋·僖公二十四年》，王将以狄伐郑，富辰谏曰：雍，文之昭也。\u003cbr/\u003e\u003cbr/\u003e     京相璠曰：今河内山阳西有故雍城。又东南注长明沟，沟水又东，迳射犬城北。\u003cbr/\u003e\u003cbr/\u003e     汉大司马张扬为将杨丑所害，眭固杀丑屯此。欲北合袁绍。《典略》曰：眭固，字白菟，或戒固曰，将军字菟而此邑名犬，菟见犬，其势必惊，宣急去。固不从。\u003cbr/\u003e\u003cbr/\u003e     汉建安四年，魏太祖斩之于此，以魏种为河内太守，守之。兖州叛，太祖曰：惟种不弃孤。及走，太祖怒曰：种不南走越，北走胡，不汝置也。射犬平，禽之。\u003cbr/\u003e\u003cbr/\u003e     公曰：唯其才也，释而用之。长明沟水东入石涧，东流，蔡沟水入焉。水上承州县北白马沟，东分，谓之蔡沟，东会长明沟水，又东，迳修武县之吴亭北，东入吴陂，次北有苟泉水入焉。水出山阳县故修武城西南，同源分派，裂为二水，南为苟泉，北则吴渎，二渎双导，俱东入陂。山阳县东北二十五里，有陆真阜，南有皇母、马鸣二泉，东南合注于吴陂也。次陆真阜之东北，得覆釜堆。堆南有三泉，相去四五里，参差合次，南注于陂泉。陂在浊鹿城西，建安二十五年，魏封汉献帝为山阳公，浊鹿城即是公所居也。陂水之北，际泽侧有隤城。《春秋·隐公十一年》，王以司寇苏忿生之田，攒茅、隤十二邑与郑者也。京相璠曰：河内修武县北有故隤城，实中。今世俗谓之皮垣，方四百步，实中，高八丈。际陂北，隔水一十五里，俗所谓兰丘也，方二百步。西一十里，又有一丘际陂，世谓之敕丘，方五百步，形状相类，疑即古攒茅也。杜预曰：二邑在修武县北，所未详也。\u003cbr/\u003e\u003cbr/\u003e     又东，长泉水注之，源出白鹿山，东南伏流，迳一十三里，重源濬发于邓城西北，世亦谓之重泉水也。又迳七贤祠东，左右筠篁列植，冬夏不变贞萋。魏步兵校尉陈留阮籍、中散大夫谯国嵇康、晋司徒河内山涛、司徒琅琊王戎、黄门郎河内向秀、建威参军沛国刘伶、始平太守阮咸等，同居山阳，结自得之游，时人号之为竹林七贤。向子期所谓山阳旧居也。后人立庙于其处，庙南又有一泉，东南流注于长泉水。郭缘生《述征记》所云，白鹿山东南二十五里，有嵇公故居，以居时有遗竹焉，盖谓此也。其水又南，迳邓城东，名之为邓渎，又谓之为白屋水也。\u003cbr/\u003e\u003cbr/\u003e     昔司马懿征公孙渊，还，达白屋，即于此也。其水又东南流，迳隤城北，又东南，历泽注于陂。陂水东流，谓之八光沟，而东流注于清水，谓之长清河。而东周永丰坞，有丁公泉，发于焦泉之右。次东又得焦泉，泉发于天门之左，天井固右。\u003cbr/\u003e\u003cbr/\u003e     天门山石自空，状若门焉，广三丈，高两匹，深丈馀，更无所出，世谓之天门也。\u003cbr/\u003e\u003cbr/\u003e     东五百馀步，中有石穴西向，裁得容人，自平地东南入，径至天井，直上三匹有馀，扳蹑而升，至上平，东西二百步，南北七百步，四面崄绝，无由升陟矣。上有比邱释僧训精舍。寺有十馀僧，给养难周，多出下平，有志者居之。寺左右杂树疏挺，有一石泉，方丈馀，清水湛然，常无增减，山居者资以给饮。北有石室二间，旧是隐者念一之所，今无人矣。泉发于北阜，南流成溪，世谓之焦泉也。\u003cbr/\u003e\u003cbr/\u003e     次东得鱼鲍泉，次东得张波泉，次东得三渊泉，梗河参连，女宿相属。是四川在重门城西，并单川南注也。重门城，昔齐王芳为司马师废之。宫于此，即《魏志》所谓送齐王于河内重门者也。城在共县故城西北二十里。城南有安阳陂，次东，又得卓水陂，次东，有百门陂，陂方五百步，在共县故城西。汉高帝八年，封玈罢师为共严侯国，即共和之故国也。共伯既归帝政，逍遥于共山之山。山在国北，所谓共北山也，仙者孙登之所处。袁彦伯《竹林七贤传》，稽叔夜尝采药山泽，遇之于山。冬以被发自覆，夏则编草为裳，弹一弦琴而五声和。其水三川南合，谓之清川。又南迳凡城东。司马彪、袁山松《郡国志》曰，共县有凡亭。周凡伯国，《春秋·隐公七年经》书，王使凡伯来聘是也。杜预曰：汲郡共县东南有凡城。今在西南。其水又西南与前四水总为一渎，又谓之陶水，南流注于清水。清水又东，周新丰坞，又东注也。\u003cbr/\u003e\u003cbr/\u003e     东北过获嘉县北。\u003cbr/\u003e\u003cbr/\u003e     《汉书》称，越相吕嘉反，武帝元鼎六年，巡行於汲之新中乡，得吕嘉首，因以为获嘉县。后汉封侍中冯石为侯国。县故城西有汉桂阳太守赵越墓，冢北有碑，越字彦善，县人也，累迁桂阳郡、五官将、尚书仆射，遭忧服阕，守河南尹，建宁中卒。碑东又有一碑，碑北有石柱，石牛、羊、虎，俱碎，沦毁莫记。\u003cbr/\u003e\u003cbr/\u003e     清水又东，周新乐城，城在获嘉县故城东北，即汲之新中乡也。\u003cbr/\u003e\u003cbr/\u003e     又东过汲县北。\u003cbr/\u003e\u003cbr/\u003e     县故汲郡治，晋太康中立。城西北有石夹水，飞湍濬急，世人亦谓之磻溪，言太公尝钓于此也。城东门北侧有太公庙，庙前有碑。碑云：太公望者，河内汲人也。县民故会稽太守杜宣白令崔瑗曰：太公本生于汲，旧居犹存，君与高、国同宗太公，载在经传，今临此国，宜正其位，以明尊祖之义。于是国老王喜、廷掾郑笃、功曹邠勤等，咸曰宜之，遂立坛祀，为之位主。城北三十里有太公泉，泉上又有太公庙，庙侧高林秀木，翘楚竞茂，相传云，太公之故居也。晋太康中，范阳卢无忌为汲令，立碑于其上。太公避纣之乱，屠隐市朝，遯钓鱼水，何必渭滨，然后磻溪，苟惬神心，曲渚则可，磻溪之名，斯无嫌矣。\u003cbr/\u003e\u003cbr/\u003e     清水又东迳故石梁下，梁跨水上，桥石崩褫，馀基尚存。 清水又东，与仓水合。水出西北方山西仓谷，谷有仓玉珉石，故名焉。其水东南流，潜行地下，又东南复出，俗谓之雹水。东南历坶野。自朝歌以南，南暨清水，土地平衍，据皋跨泽，悉坶野矣。《郡国志》曰：朝歌县南有牧野。《竹书纪年》曰：周武王率西夷诸侯伐殷，败之于坶野。《诗》所谓坶野洋洋，檀车煌煌者也。有殷大夫比干冢，前有石铭，题隶云：殷大夫比干之墓。所记惟此，今已中折，不知谁所志也？太和中，高祖孝文皇帝南巡，亲幸其坟而加吊焉，刊石树碑，列于墓隧矣。\u003cbr/\u003e\u003cbr/\u003e     雹水又东南，入于清水。\u003cbr/\u003e\u003cbr/\u003e     又东南迳合城南，故三会亭也，以淇、清合河，故受名焉。清水又屈而南，迳凤皇台东北，南注之也。\u003cbr/\u003e\u003cbr/\u003e     又东入于河。\u003cbr/\u003e\u003cbr/\u003e     谓之清口即淇河口也，盖互受其名耳。《地理志》魏郡曰：清河水出内黄县南。内黄无清水可来，所有者惟钟是水耳。盖河徙南注，清水渎移，汇流迳绝，馀目尚存，故东川有清河之称，相嗣不断。曹公开白沟，遏水北注，方复故渎矣。\u003cbr/\u003e\u003cbr/\u003e     沁水\u003cbr/\u003e\u003cbr/\u003e     沁水出上党。涅县谒戾山。\u003cbr/\u003e\u003cbr/\u003e     沁水即少水也，或言出谷远县羊头山世靡谷。三源奇注，迳泻一隍，又南会三水，历落出，左右近溪，参差翼注之也。\u003cbr/\u003e\u003cbr/\u003e     南过谷远县东，又南过陭氏县东。\u003cbr/\u003e\u003cbr/\u003e     谷远县，王莽之谷近也。沁水又南，迳陭氏县故城东，刘聪以詹事鲁繇为冀州，治此也。\u003cbr/\u003e\u003cbr/\u003e     沁水又南，历陭氏关，又南与骉水合。水出东北巨峻山，乘高泻浪，触石流响，世人因声以纳称。西南流注于沁。\u003cbr/\u003e\u003cbr/\u003e     沁水又南，与秦川水合。水出巨峻山东，带引众溪，积以成川。又西南，迳端氏县故城东，昔韩、赵、魏分晋，迁晋君于端氏县，即此是也。其水南流入于沁水。\u003cbr/\u003e\u003cbr/\u003e     又南过阳阿县东。\u003cbr/\u003e\u003cbr/\u003e     沁水南迳阳阿县故城西。《魏土地记》曰：建兴郡治阳阿县。郡西四十里有沁水，南流。沁水又南，与濩泽水合，水出濩泽城西白涧岭下，东迳濩泽。《墨子》曰：舜渔濩泽。应劭曰：泽在县西北。又东迳濩泽县故城南，盖以泽氏县也。\u003cbr/\u003e\u003cbr/\u003e     《竹书纪年》梁惠成王十九年，晋取泫以濩泽者也。其水际城东注，又东合清渊水，水出其城北，东南迳城东，又南入于泽水。泽水又东，得阳泉水口，水出鹿台山。山上有水，渊而不流。其水东迳阳陵城南，即阳阿县之故城也。汉高帝七年，封卞䜣为侯国，水历嶕峣山东，下与黑岭水合。水出西北黑岭下，即开隥也。其水东南流迳北乡亭下，又东南，迳阳陵城，东南注阳泉水。阳泉水又南，注濩泽水，又东南，有上涧水注之，水导源西北辅山，东迳铜于崖南，历析城山北，山在濩泽南，《禹贡》所谓砥柱析城至于王屋也。山甚高峻，上平垣，下有二泉，东浊西清，左右不生草木，数十步外多细竹。其水自山阴东入濩泽水。\u003cbr/\u003e\u003cbr/\u003e     濩泽水又东南，注于沁水。\u003cbr/\u003e\u003cbr/\u003e     沁水又东南，阳阿水左入焉。水北出阳阿川，南流迳建兴郡西。又东南流，迳午壁亭东，而南入山。其水沿波漱石，漰涧八丈，环涛谷转。西南流，入于沁水。\u003cbr/\u003e\u003cbr/\u003e     又南，五十馀里，沿流上下，步径裁通，小竹细笋，被于山渚，蒙笼茂密，奇为翳薈也。\u003cbr/\u003e\u003cbr/\u003e     又南出山，过沁水县北。\u003cbr/\u003e\u003cbr/\u003e     沁水南迳石门，世谓之沁口。《魏土地记》曰：河内郡野王县西七十里，有沁水，左迳沁水城西，附城东南流也。石门是晋安平献王司马孚之为魏野王典农中郎将之所造也。按其《表》云：臣孚言：臣被明诏，兴河内水利。臣既到，检行沁水，源出铜鞮山，屈曲周回，水道九百里。自太行以西，王屋以东，层岩高峻。天时霖雨，众谷走水，小石漂迸，木门朽败，稻田汎滥，岁功不成。臣辄按行，去堰五里以外，方石可得数万馀枚。臣以为累方石为门，若天亢旱，增堰进水；若天霖雨，陂泽充溢，则闭防断水。空渠衍涝，足以成河。云雨由人，经国之谋。暂劳永逸，圣王所许。愿陛下特出臣《表》，敕大司农府给人工，勿使稽延，以赞时要。臣孚言。诏书听许，于是夹岸累石，结以为门，用代木门枋，故石门旧有枋口之称矣。溉田顷畮之数，间关岁月之功，事见门侧石铭矣。水西有孔山。山上石穴洞开，穴内石上，有车辙牛迹。《耆旧传》云，自然成著，非人功所就也。其水南分为二水，一水南出，为朱沟水。\u003cbr/\u003e\u003cbr/\u003e     沁水又迳沁县故城北，盖藉水以名县矣。《春秋》之少水也。京相璠曰：晋地矣，又云，少水今沁水也。沁水又东，迳沁水亭北，世谓之小沁城。沁水又东，左合小沁水。水出北山台渟渊，南流为台渟水，东南入沁水。\u003cbr/\u003e\u003cbr/\u003e     沁水又东，倍涧水注之。水北出五行之山，南流注于沁水。\u003cbr/\u003e\u003cbr/\u003e     又东过野王县北。\u003cbr/\u003e\u003cbr/\u003e     沁水又东，邘水注之。水出太行之阜，山，即五行之异名也。《淮南子》曰：武王欲筑宫于五行之山。周公曰：五行崄固，德能覆也，内贡回矣。使吾暴乱，则伐我难矣。君子以为能持满。高诱云：今太行山也，在河内野王县西北上党关也。诗所谓徒殆野王道，倾盖上党关，即此山矣。其水南流迳邘城西，故邘国也。城南有邘台，《春秋·僖公二十四年》，王将伐郑，富辰谏曰：邘，武之穆也。京相璠曰：今野王西北三十里有故邘城，邘台是也。今故城当太行南路，道出其中。汉武帝封李寿为侯国。邘水又东南，迳孔子庙东，庙庭有碑。魏太和元年，孔灵度等以旧宇毁落，上求修复。野王令范众爱、河内太守元真、刺史咸阳公高允表闻，立碑于庙。治中刘明、别驾吕次文、主簿向班虎、荀灵龟，以宣尼大圣，非碑颂所称，宜立记焉，云，仲尼伤道不行，欲北从赵鞅，闻杀鸣犊，遂旋车而返。及其后也，晋人思之，于太行巅南为之立庙，盖往时回辕处也。余按诸子书及史籍之文，并言仲尼临河而叹，曰：丘之不济，命也夫！\u003cbr/\u003e\u003cbr/\u003e     是非太行回辕之言也。碑云：鲁国孔氏，官于洛阳，因居庙下，以奉蒸尝。斯言是矣。盖孔氏因迁山下，追思圣祖，故立庙存飨耳。其犹刘累迁鲁，立尧祠于山矣，非谓回辕于此也。邘水东南迳邘亭西。京相璠曰：又有亭在台西南三十里。今是亭在邘城东南七八里，盖京氏之谬耳，或更有之，余所不详。其水又南流，注于沁。\u003cbr/\u003e\u003cbr/\u003e     沁水东迳野王县故城北。秦昭王四十四年，白起攻太行道绝，而韩之野王降。","cnt":0,"sort":6631723,"author":"(北魏)郦道元","prev":"6631722.html","next":"6631724.html","book_title":"水经注","updateTimeFmt":"2024-03-28 17:25:43","category":"都市小说"}