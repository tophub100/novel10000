{"id":0,"code":"6631766.html","title":"第65章 沭水(1)","latest_chapter_name":"正文 第98章 渐江水 斤江水(3)","xiao_shuo_code":"9242","content":"\u003cbr/\u003e\u003cbr/\u003e    沭水出琅邪东莞县西北山。\u003cbr/\u003e\u003cbr/\u003e     大弁山与小泰山连麓而异名也。引控众流，积以成川。东南流迳邳乡南，南去县八十许里。城有三面，而不周于南，故俗谓之半城。沭水又东南流，左合岘水，水北出大岘山，东南流迳邳乡东，东南流注于沭水也。\u003cbr/\u003e\u003cbr/\u003e     东南过其县东。\u003cbr/\u003e\u003cbr/\u003e     沭水左与箕山之水合。水出东诸县西箕山，刘澄之以为许由之所隐也，更为巨谬矣。其水西南流注于沭水也。\u003cbr/\u003e\u003cbr/\u003e     又东南过莒县东。\u003cbr/\u003e\u003cbr/\u003e     《地理志》曰：莒子之国，盈姓也，少昊后。《列女传》曰：齐人杞梁殖袭莒，战死。其妻将赴之，道逢齐庄公，公将吊之。杞梁妻曰：如殖死有罪，君何辱命焉？如殖无罪，有先人之弊庐在下，妾不敢与郊吊。公旋车吊诸室。妻乃哭于城下，七日而城崩。故《琴操》云：殖死，妻援琴作歌曰：乐莫乐兮新相知，悲莫悲兮生别离！哀感皇天，城为之堕，即是城也。其城三重，并悉崇峻，惟南开一门。内城方十二里，郭周四十许里。《尸子》曰：莒君好鬼巫而国亡。无知之难，小白奔焉。乐毅攻齐，守崄全国。秦始皇县之，汉兴以为城阳国封朱虚侯章，治莒。王莽之莒陵也。光武合城阳国为琅邪国以封皇子京，雅好宫室，穷极伎巧，壁带饰以金银。明帝时，京不安莒，移治开阳矣。沐水又南，袁公水东出清山，寻坤维而注沭。沭水又南，浔水注之，水出于巨公之山，西南流，旧堨以溉田，东西二十里，南北十五里。浔水又西南流入沭。\u003cbr/\u003e\u003cbr/\u003e     沭水又南与葛陂水会。水发三柱山，西南流迳辟城南，世谓之辟阳城。《史记·建元以来王子侯者年表》曰：汉武帝元朔二年，封城阳共王子节侯刘壮为侯国也。其水于邑，积以为陂，谓之辟阳湖，西南流注于沭水也。\u003cbr/\u003e\u003cbr/\u003e     又南过阳都县东入于沂。\u003cbr/\u003e\u003cbr/\u003e     沭水自阳都县又南，会武阳沟水。水东出仓山，山上有故城，世谓之监官城，非也。即古有利城矣。汉武帝元朔四年，封城阳共王子刘钉为侯国也。其城因山为基，水导山下西北流，谓之武阳沟。又西至即丘县注于沭。沭水又南迳东海郡即丘县，故《春秋》之祝丘也。桓公五年，《经》书：齐侯、郑伯如纪，城祝丘。\u003cbr/\u003e\u003cbr/\u003e     《左传》齐、郑朝纪，欲袭之。汉立为县，王莽更之曰就信也。《郡国志》曰：自东海分属琅邪。阚骃曰：即、祝，鲁之音，盖字承读变矣。\u003cbr/\u003e\u003cbr/\u003e     沭水又南迳东海厚丘县，王莽更之曰祝其亭也。分为二渎：一渎西南出，今无水，世谓之枯沭。一渎南迳建陵县故城东。汉景帝六年封卫绾为侯国，王莽更之曰付亭也。\u003cbr/\u003e\u003cbr/\u003e     沭水又南迳建陵山西。魏正光中，齐王之镇徐州也，立大堨，遏水西流，两渎之会，置城防之，曰曲沭戍。自堨流三十里，西注沭水旧渎，谓之新渠。\u003cbr/\u003e\u003cbr/\u003e     旧渎自厚丘西南出，左会新渠，南入淮阳宿预县，注泗水。《地理志》所谓至下邳注泗者也。《经》言于阳都入沂，非矣。沭水左渎自大堰水断，故渎东南出，桑堰水注之。水出襄贲县泉流东注沭渎，又南，右合横沟水，水发渎右，东入沭之故渎。又南暨于遏。其水西南流，迳司吾山东。又迳司吾县故城西。《春秋左传》吴执钟吾子以为司吾县，王莽更之曰息吾也。又西南至宿预注泗水也。沭水故渎，自下堰，东南迳司吾城东，又东南历柤口城中。柤水出于楚之柤地。\u003cbr/\u003e\u003cbr/\u003e     《春秋·襄公十年？经》书，公与晋及诸侯会吴于柤。京相璠曰：宋地。今彭城逼阳县西北有柤水沟，去逼阳八十里，东南流迳逼阳县故城东北，《地理志》曰：故逼阳国也。《春秋左传·襄公十年》，夏四月戊午，会于柤。晋荀偃、士匄请伐逼阳而封宋向戍焉。荀罃曰：城小而固，胜之不武，弗胜为笑。固请，丙寅，围之，弗克。孟氏之臣秦堇父，辇重如役。逼阳人启门，诸侯之士门焉，县门发，鄹人纥抉之以出门者。狄虎弥建大车之轮，而蒙之以甲以为橹，左执之，右拔戟，以成一队。孟献子曰：《诗》所谓有力如虎者也。主人县布，堇父登之，及堞而绝之，坠，则又县之。苏而复上者三。主人辞焉，乃退，带其断以徇于军三日。诸侯之师，久于逼阳，请归。智伯怒曰：七日不克，尔乎取之，以谢罪也。\u003cbr/\u003e\u003cbr/\u003e     荀偃、士匄攻之，亲受矢石，遂灭之，以逼阳子归，献于武宫，谓之夷俘，逼阳，妘姓也。汉以为县。汉武帝元朔三年，封齐孝王子刘就为侯国。王莽更之曰辅阳也。《郡国志》曰：逼阳有柤水，柤水又东南，乱于沂而注于沭，谓之柤口，城得其名矣。东南至朐县入游，注海也。\u003cbr/\u003e\u003cbr/\u003e     巨洋水\u003cbr/\u003e\u003cbr/\u003e     巨洋水出朱虚县泰山北，过其县西。\u003cbr/\u003e\u003cbr/\u003e     泰山即东小泰山也。巨洋水即《国语》所谓具水矣，袁宏谓之巨\u0026amp;lt；目末\u0026amp;gt；，王韶之以为巨薎，亦或曰朐瀰，皆一水也，而广其目焉。其水北流迳朱虚县故城西，汉惠帝二年，封齐悼惠王子刘章为侯国。《地理风俗记》曰：丹山在西南，丹水所出，东入海。丹水由朱虚丘阜矣，故言朱虚城西有长坂远峻，名为破车岘。\u003cbr/\u003e\u003cbr/\u003e     城东北二十里有丹山，世谓之凡山，县在西南，非山也。丹凡字相类，音从字变也。丹水有二源，各导一山，世谓之东丹、西丹水也。西丹水自凡山北流迳剧县故城东，东丹水注之，水出方山，山有二水，一水即东丹水也。北迳县，合西丹水而乱流，又东北出迳渏薄涧北。渏水亦出方山，流入平寿县，积而为渚。\u003cbr/\u003e\u003cbr/\u003e     水盛则北注东南流，屈而东北流迳平寿县故城西，而北入丹水，谓之鱼合口。丹水又东北迳望海台东，东北注海，盖亦县所氏者也。\u003cbr/\u003e\u003cbr/\u003e     又北过临朐县东。\u003cbr/\u003e\u003cbr/\u003e     巨洋水自朱虚北入临朐县，熏治泉水注之。水出西溪，飞泉侧濑，于穷坎之下，泉溪之上，源麓之侧，有一祠，目之为冶泉祠。按《广雅》，金神谓之清明，斯地盖古冶官所在，故水取称焉。水色澄明，而清泠特异。渊无潜石，浅镂沙文，中有古坛，参差相对，后人微加功饰，以为嬉游之处。南北邃岸凌空，疏木交合。先公以太和中作镇海岱，余总角之年，侍节东州，至若炎夏火流，间居倦想，提琴命友，嬉娱永日。桂笋寻波，轻林委浪，琴歌既洽，欢情亦畅，是焉栖寄，实可凭衿。小东有一湖，佳饶鲜笋，匪直芳齐芍药，实亦洁并飞鳞。其水东北流入巨洋，谓之熏冶泉。又迳临朐县故城东。城古伯氏骈邑也。汉武帝元朔二年，封菑川懿王子刘奴为侯国。应劭曰：临朐，山名也。故县氏之。朐亦水名，其城侧临朐川，是以王莽用表厥称矣。其城上下沿水，悉是刘武皇北伐广固，营垒所在矣。\u003cbr/\u003e\u003cbr/\u003e     巨洋水又东北迳委粟山东，孤阜秀立，形若委粟。又东北，洋水注之。水西出石膏山西北石涧口，东南迳逢山祠西。洋水又东南。历逢山下，即石膏山也。\u003cbr/\u003e\u003cbr/\u003e     麓三成，壁立直上。山上有石鼓，鸣则年凶。郭缘生《续征记》曰：逢山在广固南三十里，有祠并石人、石鼓。齐地将乱，石人辄打石鼓，闻数十里。洋水历其阴而东北流，世谓之石沟水。东北流出于委粟山北，而东注于巨洋，谓之石沟口。\u003cbr/\u003e\u003cbr/\u003e     然是水下流，亦有时通塞，及其春夏水泛，川澜无辍，亦或谓之为龙泉水。《地理志》石膏山，洋水所出是也。今于此县，惟是渎当之，似符群证矣。巨洋水又东北得邳泉口，泉源西出平地，东流注于巨洋。巨洋水又北会建德水，水西发逢山阜，而东流入巨洋水也。\u003cbr/\u003e\u003cbr/\u003e     又北过剧县西。\u003cbr/\u003e\u003cbr/\u003e     巨洋水又东北合康浪水，水发县西南\u0026amp;lt；山其\u0026amp;gt；山，无事树木，而圆峭孤峙，巑岏分立。左思《齐都赋》曰：\u0026amp;lt；山其\u0026amp;gt；领镇其左是也。康浪水北流，注于巨洋。巨洋水又东北迳剧县故城西，古纪国也。《春秋·庄公四年》，纪侯不能下齐，以与弟季，大去其国，违齐难也。后改曰剧，故《鲁连子》曰：朐剧之人辩者也。汉文帝十八年，别为菑川国，后并北海。汉武帝元朔二年，封菑川懿王子刘错为侯国，王莽更之曰俞县也。城之北侧有故台，台西有方池。晏谟曰：西去齐城九十七里。\u003cbr/\u003e\u003cbr/\u003e     耿弇破张步于临淄，追至巨\u0026amp;lt；目末\u0026amp;gt；，水上，僵尸相属，即是水也。巨洋水又东北迳晋龙骧将军、幽州刺史辟闾浑墓东，而东北流。墓侧有一坟，甚高大，时人咸谓之为马陵，而不知谁之丘垄也？巨洋水又东北迳益县故城东。王莽更之曰涤荡也。\u003cbr/\u003e\u003cbr/\u003e     晏谟曰：西去齐城五十里，司马宣王伐公孙渊，北徙丰人，住于此城，遂改名为南丰城也。又东北积而为潭，枝津出焉，谓之百尺沟，西北流迳北益都城也。汉武帝元朔二年，封菑川懿王子刘胡为侯国。又西北流而注于巨淀矣。\u003cbr/\u003e\u003cbr/\u003e     又东北过寿光县西。\u003cbr/\u003e\u003cbr/\u003e     巨洋水自湖东北流，迳县故城西，王莽之翼平亭也。汉光武建武二年，封更始子鲤为侯国。城之西南水东，有孔子石室，故庙堂也。中有孔子像，弟子问经，既无碑志，未详所立。巨洋水又东北流，尧水注之，水出剧县南角崩山，即故义山也。俗人以其山角若崩，因名为角崩山，亦名为角林山，皆世俗音讹也。水即蕤水矣。《地理志》曰：剧县有义山，蕤水所出也。北迳\u0026amp;lt；山其\u0026amp;gt；山东，俗亦名之为青水矣。尧水又东北迳东、西寿光二城间。应劭曰：寿光县有灌亭。杜预曰：在县东南，斟灌国也。又言：斟亭在平寿县东南。平寿故城在白狼水西，今北海郡治。水上承营陵县之下流。东北迳城东，西入别画湖，亦曰朕怀湖。湖东西二十里，南北三十里，东北入海。斟亭在溉水东，水出桑犊亭东覆甑山，亭故高密郡治，世谓之故郡城，山谓之塔山，水曰鹿孟水，亦曰戾孟水，皆非也。《地理志》，桑犊，北海之属县矣。有覆甑山，溉水所出，北迳斟亭西北。按《地理志》，北海有斟县。京相璠曰：故斟寻国，禹后。西北去灌亭九十里。溉水又北迳寒亭西，合白狼水。《郡国志》曰：平寿有斟城，有寒亭。薛瓒《汉书集注》云：按《汲郡古文》，相居斟灌，东郡灌是也。明帝以封周后，改曰卫。斟寻在河南，非平寿。又云：太康居斟寻，羿亦居之，桀又居之。《尚书·序》曰：太康失国，兄弟五人，徯于洛汭。此即太康之居为近洛也。余考瓒所据，今河南有寻地，卫国有观土。《国语》曰：启有五观，谓之奸子。五观盖其名也。所处之邑，其名曰观。皇甫谧曰：卫地。又云：夏相徙帝丘依同姓之诸侯于斟寻氏。即《汲冢书》云：相居斟灌也。既依斟寻，明斟寻非一居矣。穷后既仗善射，篡相，韩浞亦因逢蒙弑羿，即其居以生浇，因其室而有豷。故《春秋·襄公四年》，魏绛曰：浇用师灭斟灌及斟寻氏，处浇于过，处豷于戈。是以伍员言于吴子曰：过浇杀斟灌以伐斟寻是也。有夏之遗臣曰靡，事羿；羿之死也，逃于鬲氏。今鬲县也。收斟灌、斟寻二国之馀烬，杀韩浞而立少康，灭之，有穷遂亡也。是盖寓其居而生其称，宅其业而表其邑，纵遗文沿褫，亭郭有传，未可以彼有灌目，谓专此为非，舍此寻名，而专彼为是。以土推传。应氏之据，亦可按矣。尧水又东北注巨洋。\u003cbr/\u003e\u003cbr/\u003e     伏琛、晏谟并言，尧尝顿驾于此，故受名焉。非也。《地理志》曰：蕤水自剧东北，至寿光入海。沿其迳趣，即是水也。\u003cbr/\u003e\u003cbr/\u003e     又东北入于海。\u003cbr/\u003e\u003cbr/\u003e     巨洋水又东北迳望海台西，东北流。伏琛、晏谟并以为平望亭在平寿县故城西北八十里，古县；又或言秦始皇升以望海，因曰望海台，未详也。按《史记》汉武帝元朔二年，封菑川懿王子刘赏为侯国。又东北注于海也。\u003cbr/\u003e\u003cbr/\u003e     淄水\u003cbr/\u003e\u003cbr/\u003e     淄水出泰山莱芜县原山。\u003cbr/\u003e\u003cbr/\u003e     淄水出县西南山下，世谓之原泉。《地理志》曰：原山，淄水所出。故《经》有原山之论矣。《淮南子》曰：水出自饴山。盖山别名也。东北流迳莱芜谷，屈而西北流，迳其县故城南。《从征记》曰：城在莱芜谷，当路阻绝，两山间道，由南北门。汉末，有范史云为莱芜令，言莱芜在齐，非鲁所得引。旧说云：齐灵公灭莱，莱民播流，此谷，邑落荒芜，故曰莱芜。《禹贡》所谓莱夷也。夹谷之会，齐侯使莱人以兵劫鲁侯，宣尼称夷不乱华是也。余按泰无，莱柞，并山名也，郡县取目焉，汉高祖置。《左传》曰：与之无山及莱柞，是也。应劭《十三州记》曰：太山莱芜县，鲁之莱柞邑。淄水又西北转迳城西，又东北流与一水合，水出县东南，俗谓之家桑谷水。《从征记》名曰圣水。《列仙传》曰：鹿皮公者，淄川人也，少为府小吏，才巧，举手成器，岑山上有神泉，人不能到。小吏白府君，请木工斤斧三十人，作转轮，造县阁，意思横生。数十日，梯道成，上其巅，作祠屋，留止其旁。其二间以自固，食芝草，饮神泉，七十馀年。淄水来山下，呼宗族得六十馀人，命上山，半，水出，尽漂一郡，没者万计。小吏辞遣家室，令下山，著鹿皮衣，升阁而去。后百馀年，下卖药齐市也。其水西北流注淄水。淄水又北出山，谓之莱芜口，东北流者也。\u003cbr/\u003e\u003cbr/\u003e     东北过临淄县东。\u003cbr/\u003e\u003cbr/\u003e     淄水自山东北流迳牛山西，又东迳临淄县故城南，东得天齐水口，水出南郊山下，谓之天齐渊。五泉并出，南北三百步，广十步，山即牛山也。左思《齐都赋》曰：牛岭镇其南者也。水在齐八祠中，齐之为名，起于此矣。《地理风俗记》曰：齐所以为齐者，即天齐渊名也。其水北流注于淄水，又东迳四豪冢北，水南山下有四冢，方基圆坟，咸高七尺，东西直列，是田氏四王冢也。淄水又东北迳荡阴里西。水东有冢，一基三坟，东西八十步，是列士公孙接、田开疆、古冶子之坟也。晏子恶其勇而无礼，投桃以毙之，死葬阳里，即此也。淄水又北迳其城东，城临淄水，故曰临淄，王莽之齐陵县也。《尔雅》曰：水出其前左为营丘。","cnt":0,"sort":6631766,"author":"(北魏)郦道元","prev":"6631765.html","next":"6631767.html","book_title":"水经注","updateTimeFmt":"2024-03-28 17:25:43","category":"都市小说"}