{"id":0,"code":"6631759.html","title":"第58章 阴沟水 汳水 获水(2)","latest_chapter_name":"正文 第98章 渐江水 斤江水(3)","xiao_shuo_code":"9242","content":"\u003cbr/\u003e\u003cbr/\u003e    汳水又东，龙门故渎出焉。渎旧通睢水，故《西征记》曰：龙门，水名也。门北有土台，高三丈馀，上方数十步。汳水又东迳济阳考城县故城南，为菑获渠。\u003cbr/\u003e\u003cbr/\u003e     考城县，周之采邑也，于《春秋》为戴国矣，《左传·隐公十年》秋，宋、卫、蔡伐戴是也。汉高帝十一年封秋彭祖为侯国。《陈留风俗传》曰：秦之谷县也。\u003cbr/\u003e\u003cbr/\u003e     后遭汉兵起，邑多灾年，故改曰菑县。王莽更名嘉谷。章帝东巡过县，诏曰：陈留菑县其名不善。高祖鄙柏人之邑，世宗休闻喜而显获嘉应亨吉之符，嘉皇灵之故，赐越乃光烈考武王，其改菑县曰考城。是渎盖因县以获名矣。汳水又东迳宁陵县之沙阳亭北，故沙随国矣。《春秋左传·成公十六年》秋，会于沙随，谋伐郑也。杜预《释地》曰：在梁国宁陵县北沙阳亭，是也。世以为堂城，非也。\u003cbr/\u003e\u003cbr/\u003e     汳水又东迳黄蒿坞北。《续述征记》曰：堂城至黄蒿二十里。汳水又东迳斜城下。《续述征记》曰：黄蒿到斜城五里。《陈留风俗传》曰：考城县有斜亭。\u003cbr/\u003e\u003cbr/\u003e     汳水又东迳周坞侧，《续述征记》曰：斜城东三里。晋义熙中，刘公遣周超之自彭城缘汳故沟，斩树穿道七百馀里，以开水路，停薄于此，故兹坞流称矣。\u003cbr/\u003e\u003cbr/\u003e     汳水又东迳葛城北，故葛伯之国也。孟子曰：葛伯不祀。汤问曰：何为不祀？\u003cbr/\u003e\u003cbr/\u003e     称：无以供祠祭。遗葛伯。葛伯又不祀，汤又问之，曰：无以供犠牲。汤又遗之，又不祀。汤又问之。曰：无以供粢盛。汤使亳众往为之耕，老弱馈食。葛伯又率民夺之，不授者则杀之。汤乃伐焉。葛于六国属魏。魏襄王以封公子无咎，号信陵君，其地葛乡，即是城也，在宁陵县东四十里。汳水又东迳神坈坞，又东迳夏侯长坞。《续述征记》曰：夏侯坞至周坞，各相距五里。汳水又东迳梁国睢阳县故城北，而东历襄乡坞南。《续述征记》曰：西去夏侯坞二十里。东一里即襄乡浮图也，汳水迳其南，汉熹平中某君所立，死因葬之，其弟刻石树碑，以旌厥德。隧前有师子、天鹿，累塼作百达柱八年。荒芜颓毁，彫落略尽矣。\u003cbr/\u003e\u003cbr/\u003e     东至梁郡蒙县为获水，馀波南入睢阳城中。\u003cbr/\u003e\u003cbr/\u003e     汳水又东迳贳城南，俗谓之薄城，非也。阚骃《十三州志》以为贯城也，在蒙县西北。《春秋·僖公二年》，齐侯、宋公、江、黄盟于贯，杜预以为贳也，云：贳、贯字相似。贯在齐，谓贯泽也，是矣。非此也。今于此地，更无他城在蒙西北，惟是邑耳。考文准地，贳邑明矣，非亳可知。汳水又东迳蒙县故城北，俗谓之小蒙城也。《西征记》：城在汳水南十五六里，即庄周之本邑也，为蒙之漆国吏，郭景纯所谓漆园有傲吏者也。悼惠施之没杜门于此邑矣。汳水自县南出，今无复有水，惟睢阳城南侧有小水，南流入于睢。城南二里，有《汉太传掾桥载墓碑》。载字元宾，梁国睢阳人也。睢阳公子，熹平五年立。城东百步有石室，刊云：汉鸿胪桥仁祠，城北五里，有石虎、石柱而无碑志，不知何时建也？\u003cbr/\u003e\u003cbr/\u003e     汳水又东迳大蒙城北，自古不闻有二蒙，疑即蒙亳也。所谓景薄为北亳矣。椒举云：商汤有景亳之命者也。阚骃曰：汤都也。亳本帝喾之墟，在《禹贡》豫州河、洛之间，今河南偃师城西二十里尸乡亭是也。皇甫谧以为考之事实，学者失之。如孟子之言汤居亳，与葛为邻，是即亳与葛比也。汤地七十里，葛又伯耳，封域有限，而宁陵去偃师八百里，不得童子馈饷而为之耕。今梁国自有二亳，南亳在谷熟，北亳在蒙，非偃师也。古文《仲虺之诰》曰：葛伯仇饷，征自葛始，即孟子之言是也。崔骃曰：汤冢在济阴薄县北。《皇览》曰：薄城北郭东三里，平地有汤冢。冢四方，方各十步，高七尺，上平也。汉哀帝建平元年，大司空史却长乡按行水灾，因行汤冢，在汉属扶风，今征之回渠亭，有汤池征陌，是也。\u003cbr/\u003e\u003cbr/\u003e     然不经见，难得而详。按《秦宁公本纪》云：二年伐汤，三年与亳战，亳王奔戎，遂灭汤。然则周桓王时自有亳王号汤，为秦所灭，乃西戎之国，葬于征者也，非殷汤矣。刘向言殷汤无葬处为疑。杜预曰：梁国蒙县北有薄伐城，城中有成汤冢，其西有箕子冢今城内有故冢方坟，疑即杜元凯之所谓汤冢者也。而世谓之王子乔冢。冢侧有碑，题云：《仙人王子乔碑》，曰：王子乔者，盖上世之真人，闻其仙不知兴何代也。博问道家，或言颍川，或言产蒙，初建此城，则有斯邱，传承先民，曰王氏墓。暨于永和之元年，冬十二月，当腊之夜，墓上有哭声，其音甚哀。附居者王伯怪之，明则祭而察焉。时天鸿雪，下无人径，有大鸟迹在祭祀处，左右咸以为神。其后有人著大冠，绛单衣，杖竹，立冢前，呼扌采薪孺子伊永昌，曰：我，王子乔也，勿得取吾坟上树也。忽然不见。时令泰山万熹稽故老人之言，感精瑞之应，乃造灵庙，以休厥神。于是好道之俦，自远方集，或纟玄琴以歌太一，或谭思以历丹田，知至德之宅兆，实真人之祖先。延熹八年秋八月，皇帝遣使者奉犠牲致礼，祠濯之敬，肃如也。国相东莱王璋，字伯义以为神圣所兴，必有铭表，乃与长史边乾遂树之玄石，纪颂遗烈。观其碑文，意似非远，既在迳见，不能不书存耳。\u003cbr/\u003e\u003cbr/\u003e     推水出汳水于梁郡蒙县北。\u003cbr/\u003e\u003cbr/\u003e     《汉书·地理志》曰：获水也。《十三州志》曰：首受甾获渠，亦兼丹水之称也。《竹书纪年》曰：宋杀其大夫皇瑗于丹水之上。又曰：宋大水，丹水壅不流。盖汳水之变名也。猚水自蒙东出，水南有《汉故绎幕令匡碑》。匡字公辅，鲁府君之少子也。碑字碎落，不可寻识，竟不知所立岁月也。猚水又东迳长乐固北，己氏县南，东南流迳于蒙泽。《十三州志》曰：蒙泽在县东。《春秋·庄公十二年》，宋万与公争博，杀闵公于斯泽矣。猚水又东，迳虞县故城北，古虞国也。昔夏少康逃奔有虞。为之庖正。虞思于是妻之以二姚者也。王莽之陈定亭也。城东有《汉司徒盛允墓碑》。公子伯世，梁国虞人也。其先奭氏，至汉中页，避孝元皇帝讳，改姓曰盛。世济其美，以迄于公。察孝廉，除郎，累迁司空、司徒，延熹中立。墓中有石庙，庙宇倾颓，基构可寻。猚水又东南迳空桐泽北。泽在虞城东南。《春秋·哀公二十六年》冬，宋景公游于空泽，辛己，卒于连中。大尹兴空泽之士，千甲，奉公自空桐入，如沃宫者矣。猚水又东迳龙谯固，又东合黄水口，水上承黄陂，下注猚水，猚水又东入栎林，世谓之九里柞。猚水又东南迳下邑县故城北，楚考烈王灭鲁，顷公亡，迁下邑。又楚、汉彭城之战，吕后兄周，军于下邑。高祖败，还从周军。子房肇捐地之策，收垓下之师，陆机所谓即谋下邑者也。王莽更名下治矣。猚水又东迳砀县故城北。\u003cbr/\u003e\u003cbr/\u003e     应劭曰：县有砀山，山在东，出文石。秦立砀郡盖取山之名也。王莽之节砀县也。\u003cbr/\u003e\u003cbr/\u003e     山有梁孝王墓，其冢，斩山作郭，穿石为藏。行一里到藏中，有数尺水，水有大鲤鱼，黎民谓藏有神，不敢犯之。凡到藏皆洁齐而进，不齐者至藏，辄有兽噬其足，兽难得见，见者云似狗，所未详也。山上有梁孝王祠。猚水又东，谷水注之。水上承砀陂，陂中有香城，城在四水之中，承诸陂散流，为零水、瀤水、清水也，积而成潭，谓之砀水。赵人有琴高者，以善鼓琴，为宋康王舍人，行彭、涓之术，浮游砀郡间，二百馀年，后入砀水中，取龙子，与弟子期曰：皆洁齐待于水旁，设屋祠，果乘赤鲤鱼出，入坐祠中。砀中有千万人观之。留月馀复入水也。陂水东注，谓之谷水，东迳安山北，即\u0026amp;lt；石易\u0026amp;gt；北山也。山有陈胜墓。秦乱，首兵伐秦，弗终厥谋，死葬于砀，谥曰隐王也。谷水又东北注于猚水。猚水又东，历蓝田乡郭，又东迳梁国杼秋县故城南，王莽之予秋也。猚水又东历洪沟东注，水南北各一沟，沟首对猚，世谓之鸿沟非也。《春秋·昭公八年》，秋，蒐于红。杜预曰：沛国萧县西有红亭，即《地理志》之虹县也。景帝三年封楚元王子富为侯国，王莽之所谓贡矣。盖沟名音同，非楚、汉所分也。\u003cbr/\u003e\u003cbr/\u003e     东，过萧县南，睢水北流注之。\u003cbr/\u003e\u003cbr/\u003e     萧县南对山，世谓之萧城南山也。戴延之谓之同孝山，云：取汉阳城侯刘德所居里名目山见。刘澄之云：县南有冒山，未详孰是也。山有箕谷，谷水北流注猚，世谓之西流水，言水上承梧桐陂，陂水西流，因以为名也。余尝迳萧邑城右，惟是水北注猚水，更无别水，疑即《经》所谓睢水也。城东西及南三面，临侧猚水，故沛郡治，县亦同居矣。城南旧有石桥耗处，积石为梁，高二丈，今荒毁殆尽，亦不具谁所造也。县本萧叔国，宋附庸，楚灭之。《春秋·宣公十二年》，楚伐萧，萧溃。申公巫臣曰：师人多寒。王巡三军，抚之士，皆同挟纩。\u003cbr/\u003e\u003cbr/\u003e     盖思使之然矣。萧女娉齐，为顷公之母。却克所谓萧同叔子也。猚水又东历龙城，不知谁所创筑也。猚水又东迳同孝山北。山阴有楚元王冢，上圆下方，累石为之，高十馀丈，广百许步，经十馀坟，悉结石也。猚水又东，净净沟水注之。水上承梧桐陂西北流，即刘中书澄之所谓白沟水也。又北入于猚，俗名之曰净净沟也。\u003cbr/\u003e\u003cbr/\u003e     又东至彭城县北，东入于泗。\u003cbr/\u003e\u003cbr/\u003e     猚水自净净沟东，迳阿育王寺北，或言楚王英所造，非所详也。盖遵育王之遗法，因以名焉。与安陂水合，水上承安陂馀波，北迳阿育王寺侧，水上有梁，谓之玄注桥。水旁有石墓，宿经开发，石作工奇，殊为壮构，而不知谁冢，疑即澄之所谓凌冢也。水北流注于猚。猚水又东迳弥黎城北。刘澄之《永初记》所谓城之西南有弥黎城者也。猚水于彭城西南，回而北流，迳彭城。城西北旧有楚大夫龚胜宅，即楚老哭胜处也。猚水又东转，迳城北而东注泗。水北三里，有石冢被开，传言楚元王之孙刘向冢，未详是否。城即殷大夫彭祖之国也。于春秋为宋地，楚伐宋，并之，以封鱼石。崔子季圭《述初赋》曰：想黄公于邳圯，封鱼石于彭城，即是县也。孟康曰：旧名江陵为南楚，吴为东楚，彭城为西楚。\u003cbr/\u003e\u003cbr/\u003e     文颖曰：彭城，故东楚也，项羽都焉，谓之西楚。汉祖定天下，以为楚郡，封弟交为楚王，都之。宣帝地节元年，更为彭城郡。王莽更之曰和乐郡也，徐州治。\u003cbr/\u003e\u003cbr/\u003e     城内有汉司徒袁安、魏中郎将徐庶等数碑，并列植于街右，咸曾为楚相也。大城之内有金城。东北小城，刘公更开广之，皆垒石高四丈，列堑环之。小城西又有一城，是大司马，琅邪王所修，因项羽故台，经始即构，宫观门閤，惟新厥制。\u003cbr/\u003e\u003cbr/\u003e     义熙十二年，霖雨骤澍，汴水暴长，城遂崩坏。冠军将军，彭城刘公之子也，登更筑之。悉以塼垒，宏壮坚峻，楼橹赫奕，南北所无。宋平北将军、徐州刺史河东薛安都，举城归魏，魏遣博陵公尉苟仁、城阳公孔伯恭援之，邑閤如初，观不异昔。自后毁撤，一时俱尽。间遗工雕镂尚存，龙云逞势，奇为精妙矣。城之东北角，起层楼于其上，号曰彭祖楼。《地理志》曰：彭城县，古彭祖国也。\u003cbr/\u003e\u003cbr/\u003e     《世本》曰：陆终之子，其三曰篯，是为彭祖。彭祖者，彭城是也。下曰彭祖蒙。\u003cbr/\u003e\u003cbr/\u003e     彭祖长年八百，绵寿永世，于此有冢，盖亦元极之化矣。其楼之侧，襟汳带泗，东北为二水之会也。耸望川原，极目清野，斯为佳处矣。","cnt":0,"sort":6631759,"author":"(北魏)郦道元","prev":"6631758.html","next":"6631760.html","book_title":"水经注","updateTimeFmt":"2024-03-28 17:25:43","category":"都市小说"}