{"id":0,"code":"6631795.html","title":"第94章 洭水(1)","latest_chapter_name":"正文 第98章 渐江水 斤江水(3)","xiao_shuo_code":"9242","content":"\u003cbr/\u003e\u003cbr/\u003e    洭水出桂阳县卢聚。\u003cbr/\u003e\u003cbr/\u003e     水出桂阳县西北上驿山卢溪，为卢溪水，东南流迳桂阳县故城，谓之洭水。\u003cbr/\u003e\u003cbr/\u003e     《地理志》曰：洭水出桂阳，南至四会是也。洭水又东南流，峤水注之，水出萌渚峤之溪，溪水下流，历峡南出，是峡谓之贞女峡。峡西岸高岩，名贞女山。\u003cbr/\u003e\u003cbr/\u003e     山下际有石，如人形，高七尺，状如女子，故名贞女峡。古来相传，有数女取螺于此，遇风雨书晦，忽化为石。斯诚巨异，难以闻信。但启生石中，执呱空桑，抑斯类矣。物之变化，宁以理求乎？溪水又合洭水。洭水又东南入阳山县，右合涟口，水源出县西北一百一十里石塘村，村之流水侧，有豫章木，本径可二丈，其株根犹存，伐之积载，而斧迹若新。羽族飞翔不息，其旁众枝，飞散远集，乡亦不测所如，惟见一枝，犹在含洭水矣。涟水东南流注于洭。洭水又东南流，而左与斟水合。水导源近出东岩下，穴口若井，一日之中，十溢十竭，信若潮流，而注洭水。洭水又南迳阳山县故城西，耆旧传曰，往昔县长临县，辄迁擢超级，太史迳观言地势使然。掘断连冈，流血成川，城因倾阤，遂即倾败。阁下大鼓，飞上临武，乃之桂阳，追号圣鼓，自阳山达乎桂阳之武步驿，所至循圣鼓道也。其道如堑，迄于鼓城矣。洭水又迳阳山县南，县故含洭县之桃乡，孙皓分立为县也。洭水又东南流也。\u003cbr/\u003e\u003cbr/\u003e     东南过含洭县。\u003cbr/\u003e\u003cbr/\u003e     应劭曰：洭水东北入沅。瓒注《汉书》沅在武陵，去洭远，又隔湘水，不得入沅。洭水东南，左合翁水。水出东北利山湖，湖水广圆五里，洁逾凡水，西南流注于洭，谓之翁水山。口已下，东岸有圣鼓杖，即阳山之鼓杖也。横在川侧，虽冲波所激，未尝移动。百鸟翔鸣，莫有萃者。船人上下，以篙撞者，辄有虐疾。洭水又东南，左合陶水，水东出尧山。山盘纡数百里，有赭嵒迭起，冠以青林，与云霞乱采。山上有白石英，山下有平陵，有大堂基，耆旧云，尧行宫所。陶水西迳县北，右注洭水。洭水又迳含洭县西。王歆之《始兴记》曰：县有白鹿城，城南有白鹿冈。咸康中，郡民张鲂为县，有善政，白鹿来游，故城及冈并即名焉。\u003cbr/\u003e\u003cbr/\u003e     南出洭浦关为桂水。\u003cbr/\u003e\u003cbr/\u003e     关在中宿县。洭水出关，左合溱水，谓之洭口。《山海经》谓之湟水。\u003cbr/\u003e\u003cbr/\u003e     徐广曰：湟水，一名洭水，出桂阳，通四会，亦曰漼水也。汉武帝元鼎五年，路博德为伏波将军，征南越，出桂阳，下湟水，即此水矣。桂水其别名也。\u003cbr/\u003e\u003cbr/\u003e     深水\u003cbr/\u003e\u003cbr/\u003e     深水出桂阳卢聚。\u003cbr/\u003e\u003cbr/\u003e     吕忱曰：深水，一名邃水，导源卢溪，西入营水，乱流营波，同注湘津。许慎云：深水出桂阳南平县也。《经》书桂阳者，县本隶桂阳郡也。后割属始兴。\u003cbr/\u003e\u003cbr/\u003e     县有卢溪、卢聚山，在南平县之南，九疑山东也。\u003cbr/\u003e\u003cbr/\u003e     西北过零陵营道县南，又东北过营浦县南，又西北过泉陵县，西北七里至燕室丘，入于湘。\u003cbr/\u003e\u003cbr/\u003e     水上有燕室丘，亦因为聚名也。其下水深不测，号曰龙渊。\u003cbr/\u003e\u003cbr/\u003e     钟水\u003cbr/\u003e\u003cbr/\u003e     钟水出桂阳南平县都山，北过其县东，又东北过宋渚亭，又北过钟亭，与漼水合。\u003cbr/\u003e\u003cbr/\u003e     都山即都庞之峤也，五岭之第三岭也。钟水即峤水也。庾仲初曰：峤水南入始兴漼水，注于海。北入桂阳湘水注于江是也。漼水，即桂水也，漼、桂声相近，故字随读变，《经》仍其非矣。桂水出桂阳县北界山，山壁高耸，三面特峻，石泉悬注瀑布而下。北迳南平县，而东北流届钟亭，右会钟水，通为桂水也。故应劭曰：桂水出桂阳，东北入湘。\u003cbr/\u003e\u003cbr/\u003e     又北过魏宁县之东。\u003cbr/\u003e\u003cbr/\u003e     魏宁，故阳安也。晋太康元年改曰晋宁。县在桂阳郡东一百二十里。县南西二面，阻带清溪，桂水无出县东理，盖县邑流移，今古不同故也。\u003cbr/\u003e\u003cbr/\u003e     又东北入于湘。\u003cbr/\u003e\u003cbr/\u003e     耒水\u003cbr/\u003e\u003cbr/\u003e     耒水出桂阳郴县南山。\u003cbr/\u003e\u003cbr/\u003e     耒水发源出汝城县东乌龙白骑山，西北流迳其县北，西流三十里，中有十四濑，各数百步，濬流奔急，竹节相次，亦为行旅氵斥涉之艰难也。又西北迳晋宁县北，又西左合清溪水口，水出县东黄皮山，西南流历县南，又西北注于耒水。\u003cbr/\u003e\u003cbr/\u003e     汝城县在郡东三百馀里，山又在县东，耒水无出南山理也。\u003cbr/\u003e\u003cbr/\u003e     北过其县之西县有渌水，出县东侠公山。西北流而南，屈注于耒，谓之程乡溪，郡置酒官，酝于山下，名曰程酒，献同酃也。耒水又西，黄水注之。水出县西黄岑山，山则骑田之峤，五岭之第二岭也。黄水东北流。按盛弘之云：众山水出注于大溪，号曰横流溪。溪水甚小，冬夏不乾，俗亦谓之为贪泉，饮者辄冒于财贿，同于广州石门贪流矣。廉介为二千石，则不饮之。昔吴隐之挹而不乱，贪岂谓能汙其真乎？盖亦恶其名也。刘澄之谓为一涯溪，通四会殊为孟浪而不悉也。庾仲初云：峤水南入始兴溱水，注海。即黄岑水入武溪者也。北水入桂阳湘水，注于大江，即是水也。左则千秋水注之。水出西南万岁山。山有石室，室中有钟乳。山上悉生灵寿木，溪下即千秋水也。水侧民居，号万岁村。其水下合黄水，黄水又东北迳其县东，右合除泉水。水出县南湘陂村，村有圆水。广圆可二百步，一边暖，一边冷。冷处极清绿，浅则见石，深则见底。暖处水白且浊，玄素既殊，凉暖亦异，厥名除泉，其犹江乘之半汤泉也。水盛则泻黄溪，水耗则津径辍流。郴，旧县也，桂阳郡治也，汉高帝二年分长沙置。《地理志》曰：桂水所出，因以名也。\u003cbr/\u003e\u003cbr/\u003e     王莽更名南平，县曰宣风。项羽迁义帝所筑也。县南有义帝冢，内有石虎，因呼为白彪郡。《东观汉记》曰：茨充，字子何，为桂阳太守，民惰懒，少粗履，足多剖裂。充教作履，今江南知织履，皆充之教也。黄溪东有马岭山，高六百馀丈，广圆四十许里。汉末，有郡民苏耽，栖游此山。《桂阳列仙传》云：耽，郴县人。\u003cbr/\u003e\u003cbr/\u003e     少孤，养母至孝。言语虚无，时人谓之痴。常与众儿共牧牛，更直为帅，录牛无散。每至耽为帅，牛辄徘徊左右，不逐自还。众儿曰：汝直，牛何道不走耶？耽曰：非汝曹所知。即面辞母云：受性应仙，当违供养。涕泗。又说：年将大疫，死者略半，穿一井饮水，可得无恙。如是有哭声甚哀。后见耽，乘白马，还此山中，百姓为立坛祠，民安岁登，民因名为马岭山。黄水又北流注于耒水，谓之郴口。耒水又西迳华山之阴，亦曰华石山，孤峰特耸。枕带双流。东则黄溪、耒水之交会也。耒水东流沿注，不得北过其县西也。两岸连山，石泉悬溜，行者辄徘留念，情不极已也。\u003cbr/\u003e\u003cbr/\u003e     又北过便县之西县故惠帝封长沙王子吴浅为侯国，王莽之便屏也。县界有温泉水，在郴县之西北，左右有田数十畮，资之以溉。常以十二月下种，明年三月谷熟，度此水冷，不能生苗。温水所溉，年可三登。其馀波散流入于耒水也。\u003cbr/\u003e\u003cbr/\u003e     又西北过耒阳县之东。\u003cbr/\u003e\u003cbr/\u003e     耒阳，旧县也，盖因水以制名。王莽更名南平亭。东傍耒水，水东肥南，有郡故城。县有溪水，东出侯计山，其水清澈，冬温夏冷。西流谓之肥川。川之北有卢塘。塘池八顷，其深不测，有大鱼，常至五月，辄一奋跃，水涌数丈，波襄四陆，细鱼奔迸，随水登岸，不可胜计。又云：大鱼将欲鼓作，诸鱼皆浮聚。水侧注。西北迳蔡洲，洲西即蔡伦故宅。傍有蔡子池。伦，汉黄门，顺帝之世，捣故鱼网为纸，用代简素，自其始也。\u003cbr/\u003e\u003cbr/\u003e     又北过酃县东。\u003cbr/\u003e\u003cbr/\u003e     县有酃湖，湖中有洲，洲上民居，彼人资以给酿，酒甚醇美，谓之酃酒，岁常贡之。湖边尚有酃县故治，西北去临承县一十五里。从省隶。《十三州志》曰：大别水南出耒阳县太山，北至酃县入湖也。\u003cbr/\u003e\u003cbr/\u003e     北入于湘。\u003cbr/\u003e\u003cbr/\u003e     耒水西北至临承县，而左注湘水，谓之耒口也。\u003cbr/\u003e\u003cbr/\u003e     洣水\u003cbr/\u003e\u003cbr/\u003e     洣水出荼陵县上乡，西北过其县西。\u003cbr/\u003e\u003cbr/\u003e     水出江州安成郡广兴县太平山西北流，迳荼陵县之南。汉武帝元朔四年，封长沙定王子节侯诉之邑也。王莽更名声乡矣。洣水又屈而过其县，西北流注也。\u003cbr/\u003e\u003cbr/\u003e     《地理志》谓之泥水者也。\u003cbr/\u003e\u003cbr/\u003e     又西北过攸县南。\u003cbr/\u003e\u003cbr/\u003e     攸水出东南安成郡安复县封侯山，西北流迳攸县北，县北带攸溪，盖即溪以名县也，汉武帝元朔四年，封长沙定王子则为攸舆侯，即《地理志》所谓攸县者也。攸水又西南流入荼陵县，入于洣水也。\u003cbr/\u003e\u003cbr/\u003e     又西北过阴山县南。\u003cbr/\u003e\u003cbr/\u003e     县本阳山县也，县东北犹有阳山故城，即长沙孝王子宗之邑也。言其势王，故堑山堙谷，改曰阴山县。县上有容水，自侯昙山下注洣水，谓之容口。水有大穴，容一百石，水出于此，因以名焉。洣水又西北迳其县东，又西迳历口。\u003cbr/\u003e\u003cbr/\u003e     县有历水，下注洣水。谓之历口。洣水又西北，与洋湖水会。水出县西北乐薮冈下洋湖，湖去冈七里，湖水下注洣，谓之洋湖口。洣水东北有峨山，县东北又有武阳、龙尾山，并仙者羽化之处。上有仙人及龙马迹，于其处得遗永，虽神栖白云，属想芳流，藉念泉乡，遗咏在兹。览其馀诵，依然息远，匪直邈想霞踪，爱其文咏可念，故端牍抽札，以诠其咏。其略曰：登武阳，观乐薮，峨岭千蕤洋湖口，命蜚螭，驾白驹，临天水，心踟蹰，千载后，不知如。盖胜赏神乡，秀情超拔矣。\u003cbr/\u003e\u003cbr/\u003e     又西北入于湘。\u003cbr/\u003e\u003cbr/\u003e     漉水\u003cbr/\u003e\u003cbr/\u003e     漉水出醴陵县东漉山，西过其县南。\u003cbr/\u003e\u003cbr/\u003e     醴陵县，高后四年，封长沙相侯越为国。县南临渌水，水东出安城萍乡翁陵山。余谓漉、渌声相近，后人藉便，以渌为称，虽翁陵名异，而即麓是同。屈从县西，西北流至漉浦，注入于湘。\u003cbr/\u003e\u003cbr/\u003e     浏水\u003cbr/\u003e\u003cbr/\u003e     浏水出临湘县东南浏阳县，西北过其县，东北与涝溪水合。\u003cbr/\u003e\u003cbr/\u003e     浏水出县东江州豫章县首裨山，导源西北流，迳其县南，县凭溪以即名也。\u003cbr/\u003e\u003cbr/\u003e     又西北注于临湘县也。西入于湘。\u003cbr/\u003e\u003cbr/\u003e     氵买水\u003cbr/\u003e\u003cbr/\u003e     氵买水出豫章艾县。\u003cbr/\u003e\u003cbr/\u003e     《春秋左氏传》曰：吴公子庆忌谏夫差，不纳，居于艾是也。王莽更名治翰。\u003cbr/\u003e\u003cbr/\u003e     西过长沙罗县西。\u003cbr/\u003e\u003cbr/\u003e     罗子自枝江徙此，世犹谓之为罗侯也。氵买水又西流，积而为陂，谓之町湖也。\u003cbr/\u003e\u003cbr/\u003e     又西至累石山，入于湘水。\u003cbr/\u003e\u003cbr/\u003e     累石山在北，亦谓之五木山，山方尖如五木状，故俗人藉以名之。山在罗口北。氵买水又在罗水南，流注于湘，谓之东町口者也。\u003cbr/\u003e\u003cbr/\u003e     赣水\u003cbr/\u003e\u003cbr/\u003e     赣水出豫章南野县西，北过赣县东。\u003cbr/\u003e\u003cbr/\u003e     《山海经》曰：赣水出聂都山，东北流注于江，入彭泽西也。班固称南野县，彭水所发，东入湖汉水。庾仲初谓大庾峤水，北入豫章，注于江者也。《地理志》曰：豫章水出赣县西南，而北入江。盖控引众流，总成一川，虽称谓有殊，言归一水矣。故《后汉？郡国志》曰：赣有豫章水。雷次宗云：似因此水为其地名。","cnt":0,"sort":6631795,"author":"(北魏)郦道元","prev":"6631794.html","next":"6631796.html","book_title":"水经注","updateTimeFmt":"2024-03-28 17:25:43","category":"都市小说"}