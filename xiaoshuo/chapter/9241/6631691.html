{"id":0,"code":"6631691.html","title":"第9章 圣治章第九","latest_chapter_name":"正文 第18章 丧亲章第十八","xiao_shuo_code":"9241","content":"\u003cbr/\u003e\u003cbr/\u003e    曾子曰：“敢问圣人之德无以加于孝乎？”子曰：“天地之性，人为贵。\u003cbr/\u003e\u003cbr/\u003e     人之行，莫大于孝。孝莫大于严父。严父莫大于配天，则周公其人也。昔者周公郊祀后稷以配天，宗祀文王于明堂，以配上帝。是以四海之内，各以其职来祭。\u003cbr/\u003e\u003cbr/\u003e     夫圣人之德，又何以加于孝乎？故亲生之膝下，以养父母日严。圣人因严以教敬，因亲以教爱。圣人之教不肃而成，其政不严而治，其所因者本也。父子之道，天性也，君臣之义也。父母生之，续莫大焉。君亲临之，厚莫重焉。故不爱其亲而爱他人者，谓之悖德；不敬其亲而敬他人者，谓之悖礼。以顺则逆，民无则焉。\u003cbr/\u003e\u003cbr/\u003e     不在于善，而皆在于凶德，虽得之，君子不贵也。君子则不然，言思可道，行思可乐，德义可尊，作事可法，容止可观，进退可度，以临其民。是以其民畏而爱之，则而象之。故能成其德教，而行其政令。《诗》云：‘淑人君子，其仪不忒。’”","cnt":0,"sort":6631691,"author":"(春秋)孔丘","prev":"6631690.html","next":"6631692.html","book_title":"孝经","updateTimeFmt":"2024-03-28 17:25:43","category":"都市小说"}