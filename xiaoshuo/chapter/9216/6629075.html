{"id":0,"code":"6629075.html","title":"第1章 辨太阳病脉证并治上","latest_chapter_name":"正文 第10章 辨阴阳易差后劳复病脉证并治","xiao_shuo_code":"9216","content":"\u003cbr/\u003e\u003cbr/\u003e    （1）太阳之为病，脉浮、头项强痛而恶寒。\u003cbr/\u003e\u003cbr/\u003e     （2）太阳病，发热、汗出、恶风、脉缓者，名为中风。\u003cbr/\u003e\u003cbr/\u003e     （3）太阳病，或已发热，或未发热，必恶寒、体痛、呕逆、脉阴阳俱紧者，名为伤寒。\u003cbr/\u003e\u003cbr/\u003e     （4）伤寒一日，太阳受之，脉若静者，为不传；颇欲吐、若躁烦，脉数急者，为传也。\u003cbr/\u003e\u003cbr/\u003e     （5）伤寒二三日，阳明、少阳证不见者，为不传也。\u003cbr/\u003e\u003cbr/\u003e     （6）太阳病，发热而渴，不恶寒者，为温病。若发汗已，身灼热者，名风温。风温为病，脉阴阳俱浮、自汗出、身重、多眠睡、鼻息必鼾、语言难出；若被下者，小便不利、直视失溲；若被火者，微发黄色，剧则如惊痫，时瘛疭；若火熏之，一逆尚引日，再逆促命期。\u003cbr/\u003e\u003cbr/\u003e     （7）病有发热恶寒者，发于阳也；无热恶寒者，发于阴也。发于阳，七日愈；发于阴，六日愈。以阳数七、阴数六故也。\u003cbr/\u003e\u003cbr/\u003e     （8）太阳病，头痛至七日以上自愈者，以行其经尽故也。若欲作再经者，针足阳明，使经不传则愈。\u003cbr/\u003e\u003cbr/\u003e     （9）太阳病欲解时，从巳至未上。\u003cbr/\u003e\u003cbr/\u003e     （10）风家表解，而不了了者，十二日愈。\u003cbr/\u003e\u003cbr/\u003e     （11）病人身大热，反欲得衣者，热在皮肤，寒在骨髓也；身大寒，反不欲近衣者，寒在皮肤，热在骨髓也。\u003cbr/\u003e\u003cbr/\u003e     （12）太阳中风，阳浮而阴弱。阳浮者，热自发；阴弱者，汗自出。啬啬恶寒，淅淅恶风，翕翕发热，鼻鸣干呕者，桂枝汤主之。\u003cbr/\u003e\u003cbr/\u003e     桂枝汤方：\u003cbr/\u003e\u003cbr/\u003e     桂枝三两，去皮芍药三两甘草二两炙生姜三两切大枣十二格擘\u003cbr/\u003e\u003cbr/\u003e     右五味，咀三味，以水七升，微火煮取三升，去滓，适寒温，服一升。服已须臾，啜热稀粥一升余，以助药力，温服令一时许，遍身漐漐微似有汗者益佳；不可令如水流离，病必不除。若一服汗出病差，停后服，不必尽剂；若不汗，更服，依前法；又不汗，后服小促其间，半日许令三服尽。若病重者，一日一夜服，周时观之，服一剂尽，病证犹在者，更作服；若汗不出，乃服至二、三剂。禁生冷、粘滑、肉面、五辛、酒酪、臭恶等物。\u003cbr/\u003e\u003cbr/\u003e     （13）太阳病，头痛、发热、汗出、恶风，桂枝汤主之。\u003cbr/\u003e\u003cbr/\u003e     （14）太阳病，项背强盩盩(ｓｈū)，反汗出恶风者，桂枝加葛根汤主之。\u003cbr/\u003e\u003cbr/\u003e     桂枝加葛根汤方：\u003cbr/\u003e\u003cbr/\u003e     葛根四两麻黄三两，去节芍药二两生姜三两，切甘草二两，炙大枣十二枚，擘桂枝二两，去皮\u003cbr/\u003e\u003cbr/\u003e     右七味，以水一斗，先煮麻黄、葛根，减二升，去上沫，内诸药，煮取三升，去滓，温服一升。覆取微似汗，不须啜粥，余如桂枝法将息及禁忌。\u003cbr/\u003e\u003cbr/\u003e     （15）太阳病，下之后，其气上冲者，可与桂枝汤，方用前法，若不上冲者，不得与之。\u003cbr/\u003e\u003cbr/\u003e     （16）太阳病三日，已发汗，若吐、若下、若温针，仍不解者，此为坏病，桂枝不中与之也。观其脉证，知犯何逆，随证治之。桂枝本为解肌，若其人脉浮紧、发热、汗不出者，不可与之也。常须识此，勿令误也。\u003cbr/\u003e\u003cbr/\u003e     （17）若酒客病，不可与桂枝汤，得之则呕，以酒客不喜甘故也。\u003cbr/\u003e\u003cbr/\u003e     （18）喘家，作桂枝汤，加厚朴、杏子佳。\u003cbr/\u003e\u003cbr/\u003e     （19）凡服桂枝汤吐者，其后必吐脓血也。\u003cbr/\u003e\u003cbr/\u003e     （20）太阳病，发汗，遂漏不止，其人恶风，小便难，四肢微急，难以屈伸者，桂枝加附子汤主之。\u003cbr/\u003e\u003cbr/\u003e     桂枝加附子汤方：\u003cbr/\u003e\u003cbr/\u003e     桂枝三两，去皮芍药三两甘草三两，炙生姜三两，切大枣十二枚，擘附子一枚，炮，去皮，破八片\u003cbr/\u003e\u003cbr/\u003e     右六味，以水七升，煮取三升，去滓，温服一升。本云桂枝汤，今加附子，将息如前法。\u003cbr/\u003e\u003cbr/\u003e     （21）太阳病，下之后，脉促、胸满者，桂枝去芍药汤主之。\u003cbr/\u003e\u003cbr/\u003e     桂枝去芍药汤方：\u003cbr/\u003e\u003cbr/\u003e     桂枝三两，去皮甘草二两，炙生姜三两，切大枣十二枚，擘\u003cbr/\u003e\u003cbr/\u003e     右四味，以水七升，煮取三升，去滓，温服一升。本云桂枝汤，今去芍药，将息如前法。\u003cbr/\u003e\u003cbr/\u003e     （22）若微恶寒者，桂枝去芍药加附子汤主之。\u003cbr/\u003e\u003cbr/\u003e     桂枝去芍药加附子汤方：\u003cbr/\u003e\u003cbr/\u003e     桂枝三两，去皮甘草二两，炙生姜三两，切大枣十二枚，擘附子炮，去皮，破八片，一枚\u003cbr/\u003e\u003cbr/\u003e     右五味，以水七升，煮取三升，去滓，温服一升。本云桂枝汤，今去芍药，加附子，将息如前法。\u003cbr/\u003e\u003cbr/\u003e     （23）太阳病，得之八九日，如疟状，发热恶寒，热多寒少，其人不呕，清便欲自可，一日二三度发。脉微缓者，为欲愈也；脉微而恶寒者，此阴阳俱虚，不可更发汗、更下、更吐也；面色反有热色者，未欲解也，以其不能得小汗出，身必痒，宜桂枝麻黄各半汤。\u003cbr/\u003e\u003cbr/\u003e     桂枝麻黄各半汤方：\u003cbr/\u003e\u003cbr/\u003e     桂枝一两十六铢，去皮芍药 生姜切甘草炙麻黄各一两，去节大枣四枚，擘杏仁二十四枚，汤浸去皮尖及两仁者\u003cbr/\u003e\u003cbr/\u003e     右七味，以水五升，先煮麻黄一二沸，去上沫，内诸药，煮取一升八合，去滓，温服六合。本云桂枝汤三合，麻黄汤三合，并为六合，顿服，将息如上法。\u003cbr/\u003e\u003cbr/\u003e     （24）太阳病，初服桂枝汤，反烦，不解者，先刺风池、风府，却与桂枝汤则愈。\u003cbr/\u003e\u003cbr/\u003e     （25）服桂枝汤，大汗出，脉洪大者，与桂枝汤，如前法。若形似疟，一日再发者，汗出必解，宜桂枝二麻黄一汤。\u003cbr/\u003e\u003cbr/\u003e     桂枝二麻黄一汤方：\u003cbr/\u003e\u003cbr/\u003e     桂枝一两十七铢，去皮芍药一两六铢麻黄十六铢，去节生姜一两六铢，切杏仁十六个，去尖皮甘草一两二铢，炙大枣五枚，擘\u003cbr/\u003e\u003cbr/\u003e     右七味，以水五升，先煮麻黄一二沸，去上沫，内诸药，煮取二升，去滓，温服一升，日再服。本云桂枝汤二分、麻黄汤一分，合为二升，分再服。今合为一方，将息如前法。\u003cbr/\u003e\u003cbr/\u003e     （26）服桂枝汤，大汗出后，大烦渴不解，脉洪大者，白虎加人参汤主之。\u003cbr/\u003e\u003cbr/\u003e     白虎加人参汤方：\u003cbr/\u003e\u003cbr/\u003e     知母六两石膏一斤，碎，绵裹甘草二两，炙粳米六合人参三两\u003cbr/\u003e\u003cbr/\u003e     右五味，以水一斗，煮米熟，汤成去滓，温服一升，日三服。\u003cbr/\u003e\u003cbr/\u003e     （27）太阳病，发热恶寒，热多寒少，脉微弱者，此无阳也。不可发汗，宜桂枝二越婢一汤。\u003cbr/\u003e\u003cbr/\u003e     桂枝二越婢一汤方：\u003cbr/\u003e\u003cbr/\u003e     桂枝去皮芍药 麻黄 甘草各十八铢，炙大枣四枚，擘生姜一两二铢，切石膏二十四铢，碎，绵裹\u003cbr/\u003e\u003cbr/\u003e     右七味，以水五升，煮麻黄一二沸，去上沫，内诸药，煮取二升，去滓，温服一升。本云当裁为越婢汤、桂枝汤合之，饮一升。今合为一方，桂枝汤二分、越婢汤一分。\u003cbr/\u003e\u003cbr/\u003e     （28）服桂枝汤，或下之，仍头项强痛、翕翕发热、无汗、心下满微痛、小便不利者，桂枝去桂加茯苓白术汤主之。\u003cbr/\u003e\u003cbr/\u003e     桂枝去桂加茯苓白术汤方：\u003cbr/\u003e\u003cbr/\u003e     芍药三两甘草二两，炙生姜切白术 茯苓各三两大枣擘，十二枚\u003cbr/\u003e\u003cbr/\u003e     右六味，以水八升，煮取三升，去滓，温服一升，小便利则愈。本云桂枝汤，今去桂枝，加茯苓白术。\u003cbr/\u003e\u003cbr/\u003e     （29）伤寒脉浮、自汗出、小便数、心烦、微恶寒、脚挛急，反与桂枝，欲攻其表，此误也。得之便厥、咽中干、烦躁、吐逆者，作甘草干姜汤与之，以复其阳。若厥愈足温者，更作芍药甘草汤与之，其脚即伸；若胃气不和谵语者，少与调胃承气汤；若重发汗，复加烧针者，四逆汤主之。\u003cbr/\u003e\u003cbr/\u003e     甘草干姜汤方：\u003cbr/\u003e\u003cbr/\u003e     甘草四两，炙干姜二两\u003cbr/\u003e\u003cbr/\u003e     右二味，以水三升，煮一升五合，去滓，分温再服。\u003cbr/\u003e\u003cbr/\u003e     芍药甘草汤方：\u003cbr/\u003e\u003cbr/\u003e     白芍药 甘草各四两，炙\u003cbr/\u003e\u003cbr/\u003e     右二味，以水三升，煮取一升五合，去滓，分温再服。\u003cbr/\u003e\u003cbr/\u003e     调胃承气汤方：\u003cbr/\u003e\u003cbr/\u003e     大黄四两，去皮，清酒洗甘草二两，炙芒硝半升\u003cbr/\u003e\u003cbr/\u003e     右三味，以水三升，煮取一升，去滓，内芒硝，更上火微煮令沸，少少温服之。\u003cbr/\u003e\u003cbr/\u003e     四逆汤方：\u003cbr/\u003e\u003cbr/\u003e     甘草二两，炙干姜一两半附子一枚，生用，去皮，破八片\u003cbr/\u003e\u003cbr/\u003e     右三味，以水三升，煮取一升二合，去滓，分温再服。强人可大附子一枚、干姜三两。\u003cbr/\u003e\u003cbr/\u003e     （30）问曰：证象阳旦，按法治之而增剧，厥逆、咽中干、两胫拘急而谵语。师曰：言夜半手足当温，两脚当伸。后如师言，何以知此？答曰：寸口脉浮而大；浮为风，大为虚。风则生微热，虚则两胫挛。病形象桂枝，因加附子参其间，增桂令汗出，附子温经，亡阳故也。厥逆、咽中干、烦躁、阳明内结、谵语烦乱，更饮甘草干姜汤，夜半阳气还，两足当热，胫尚微拘急，重与芍药甘草汤，尔乃胫伸；以承气汤微溏，则止其谵语。故知病可愈。","cnt":0,"sort":6629075,"author":"张仲景","prev":"","next":"6629076.html","book_title":"伤寒杂病论","updateTimeFmt":"2024-03-28 17:25:36","category":"都市小说"}