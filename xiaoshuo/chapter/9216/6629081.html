{"id":0,"code":"6629081.html","title":"第7章 辨少阴病脉证并治","latest_chapter_name":"正文 第10章 辨阴阳易差后劳复病脉证并治","xiao_shuo_code":"9216","content":"\u003cbr/\u003e\u003cbr/\u003e    （281）少阴之为病，脉微细，但欲寐也。\u003cbr/\u003e\u003cbr/\u003e     （282）少阴病，欲吐不吐，心烦但欲寐，五六日自利而渴者，属少阴也。虚故引水自救；若小便色白者，少阴病形悉具；小便白者，以下焦虚有寒，不能制水，故令色白也。\u003cbr/\u003e\u003cbr/\u003e     （283）病人脉阴阳俱紧，反汗出者，亡阳也，此属少阴，法当咽痛而复吐利。\u003cbr/\u003e\u003cbr/\u003e     （284）少阴病，咳而下利、谵语者，被火气劫故也。小便必难，以强责少阴汗也。\u003cbr/\u003e\u003cbr/\u003e     （285）少阴病，脉细沉数，病为在里，不可发汗。\u003cbr/\u003e\u003cbr/\u003e     （286）少阴病，脉微，不可发汗，亡阳故也。阳已虚，尺脉弱涩者，复不可下之。\u003cbr/\u003e\u003cbr/\u003e     （287）少阴病，脉紧，至七八日自下利，脉暴微，手足反温，脉紧反去者，为欲解也，虽烦、下利，必自愈。\u003cbr/\u003e\u003cbr/\u003e     （288）少阴病，下利，若利自止，恶寒而？卧，手足温者，可治。\u003cbr/\u003e\u003cbr/\u003e     （289）少阴病，恶寒而？，时自烦，欲去衣被者，可治。\u003cbr/\u003e\u003cbr/\u003e     （290）少阴中风，脉阳微阴浮者，为欲愈。\u003cbr/\u003e\u003cbr/\u003e     （291）少阴病欲解时，从子至寅上。\u003cbr/\u003e\u003cbr/\u003e     （292）少阴病，吐、利，手足不逆冷，反发热者，不死。脉不至者，（至一作足）炙少阴七壮。\u003cbr/\u003e\u003cbr/\u003e     （293）少阴病，八九日，一身手足尽热者，以热在膀胱，必便血也。\u003cbr/\u003e\u003cbr/\u003e     （294）少阴病，但厥，无汗，而强发之，必动其血。未知从何道出，或从口鼻，或从目出者，是名下厥上竭，为难治。\u003cbr/\u003e\u003cbr/\u003e     （295）少阴病，恶寒、身？而利、手足逆冷者，不治。\u003cbr/\u003e\u003cbr/\u003e     （296）少阴病，吐、利、躁烦、四逆者，死。\u003cbr/\u003e\u003cbr/\u003e     （297）少阴病，下利止而头眩，时时自冒者，死。\u003cbr/\u003e\u003cbr/\u003e     （298）少阴病，四逆、恶寒而身？、脉不至、不烦而躁者，死。\u003cbr/\u003e\u003cbr/\u003e     （299）少阴病六七日，息高者，死。\u003cbr/\u003e\u003cbr/\u003e     （300）少阴病，脉微细沉，但欲卧，汗出不烦，自欲吐，至五六日自利，复烦躁不得卧寐者，死。\u003cbr/\u003e\u003cbr/\u003e     （301）少阴病始得之，反发热，脉沉者，麻黄细辛附子汤主之。\u003cbr/\u003e\u003cbr/\u003e     麻黄细辛附子汤方：\u003cbr/\u003e\u003cbr/\u003e     麻黄二两，去节细辛二两附子一枚，炮，去皮，破八片\u003cbr/\u003e\u003cbr/\u003e     右三味，以水一斗，先煮麻黄，减二升，去上沫；内诸药，煮取三升，去滓，温服一升，日三服。\u003cbr/\u003e\u003cbr/\u003e     （302）少阴病，得之二三日，麻黄附子甘草汤微发汗。以二三日无证，故微发汗也。\u003cbr/\u003e\u003cbr/\u003e     麻黄附子甘草汤方：\u003cbr/\u003e\u003cbr/\u003e     麻黄二两，去节甘草二两，炙附子一枚，炮，去皮，破八片\u003cbr/\u003e\u003cbr/\u003e     右三味，以水七升，先煮麻黄一两沸，去上沫；内诸药，煮取三升，去滓，温服一升，日三服。\u003cbr/\u003e\u003cbr/\u003e     （303）少阴病，得之二三日以上，心中烦、不得卧，黄连阿胶汤主之。\u003cbr/\u003e\u003cbr/\u003e     黄连阿胶汤方：\u003cbr/\u003e\u003cbr/\u003e     黄连四两黄芩二两芍药二两鸡子黄二枚阿胶（一云三挺），三两\u003cbr/\u003e\u003cbr/\u003e     右五味，以水六升，先煮三物，取二升，去滓；内胶烊尽，小冷；内鸡子黄，搅令相得。温服七合，日三服。\u003cbr/\u003e\u003cbr/\u003e     （304）少阴病，得之一二日，口中和，其背恶寒者，当灸之，附子汤主之。\u003cbr/\u003e\u003cbr/\u003e     附子汤方：\u003cbr/\u003e\u003cbr/\u003e     附子二枚，炮，去皮，破八片茯苓三两人参二两白术四两芍药三两\u003cbr/\u003e\u003cbr/\u003e     在五味，以水八升，煮取三升，去滓，温服一升，日三服。\u003cbr/\u003e\u003cbr/\u003e     （305）少阴病，身体痛，手足寒，骨节痛，脉沉者，附子汤主之。\u003cbr/\u003e\u003cbr/\u003e     （306）少阴病，下利便脓血者，桃花汤主之。\u003cbr/\u003e\u003cbr/\u003e     桃花汤方：\u003cbr/\u003e\u003cbr/\u003e     赤石脂一斤，一半全用，一半筛末干姜一两粳米一升\u003cbr/\u003e\u003cbr/\u003e     右三味，以水七升，煮米令熟，去滓。温服七合，内赤石脂末方寸匕，日三服。若一服愈，余勿服。\u003cbr/\u003e\u003cbr/\u003e     （307）少阴病，二三日至四五日，腹痛，小便不利，下利不止，便脓血者，桃花汤主之。\u003cbr/\u003e\u003cbr/\u003e     （308）少阴病，下利便脓血者，可刺。\u003cbr/\u003e\u003cbr/\u003e     （309）少阴病，吐、利，手足逆冷，烦躁欲死者，吴茱萸汤主之。\u003cbr/\u003e\u003cbr/\u003e     （310）少阴病，下利、咽痛、胸满、心烦，猪肤汤主之。方九。\u003cbr/\u003e\u003cbr/\u003e     猪肤汤方：\u003cbr/\u003e\u003cbr/\u003e     猎肤一斤\u003cbr/\u003e\u003cbr/\u003e     右一味，以水一斗，煮取五升，去滓，加白蜜一升，白粉五合，熬香，和令相得，温，分六服。\u003cbr/\u003e\u003cbr/\u003e     （311）少阴病二三日，咽痛者，可与甘草汤；不差，与桔梗汤。\u003cbr/\u003e\u003cbr/\u003e     甘草汤方：\u003cbr/\u003e\u003cbr/\u003e     甘草二两\u003cbr/\u003e\u003cbr/\u003e     右一味，以水三升，煮取一升半，去滓，温服七合，日二服。\u003cbr/\u003e\u003cbr/\u003e     桔梗汤方：\u003cbr/\u003e\u003cbr/\u003e     桔梗一两甘草二两\u003cbr/\u003e\u003cbr/\u003e     右二味，以水三升，煮取一升，去滓，温分再服。\u003cbr/\u003e\u003cbr/\u003e     （312）少阴病，咽中伤、生疮、不能语言、声不出者，苦酒汤主之。\u003cbr/\u003e\u003cbr/\u003e     苦酒汤方：\u003cbr/\u003e\u003cbr/\u003e     半夏十四枚，洗，破如枣核鸡子一枚，去黄，内上苦酒，着鸡子壳中\u003cbr/\u003e\u003cbr/\u003e     右二味，内半夏，著苦酒中，以鸡子壳置刀环中，安火上，令三沸，去滓。少少含咽之；不差，更作三剂。\u003cbr/\u003e\u003cbr/\u003e     （313）少阴病，咽中痛，半夏散及汤主之。\u003cbr/\u003e\u003cbr/\u003e     半夏散及汤方：\u003cbr/\u003e\u003cbr/\u003e     半夏洗桂枝去皮甘草炙\u003cbr/\u003e\u003cbr/\u003e     右三味，等分，各别捣筛已，合治之。白饮和服方寸匕，日三服。若不能散服者，以水一升，煎七沸，内散两方寸匕，更煮三沸，下火令小冷，少少咽之。半夏有毒，不当散服。\u003cbr/\u003e\u003cbr/\u003e     （314）少阴病，下利，白通汤主之。\u003cbr/\u003e\u003cbr/\u003e     白通汤方：\u003cbr/\u003e\u003cbr/\u003e     葱白四茎干姜一两附子一枚，生，去皮，破八片\u003cbr/\u003e\u003cbr/\u003e     右三味，以水三升，煮取一升，去滓，分温再服。\u003cbr/\u003e\u003cbr/\u003e     （315）少阴病，下利，脉微者，与白通汤；利不止，厥逆无脉，干呕，烦者，白通加猪胆汁汤主之。服汤，脉暴出者死；微续者生。\u003cbr/\u003e\u003cbr/\u003e     白通加猪胆汁汤\u003cbr/\u003e\u003cbr/\u003e     葱白四茎干姜一两附子一枚，生，去皮，破八片人尿五合猪胆汁一合\u003cbr/\u003e\u003cbr/\u003e     右五味，以水三升，煮取一升，去滓，内胆汁、人尿，和令相得，分温再服。若无胆，亦可用。\u003cbr/\u003e\u003cbr/\u003e     （316）少阴病，二三日不已，至四五日，腹痛、小便不利，四肢沉重疼痛，自下利者，此为有水气。其人或咳，或小便利，或下利，或呕者，真武汤主之。\u003cbr/\u003e\u003cbr/\u003e     真武汤方：\u003cbr/\u003e\u003cbr/\u003e     茯苓三两芍药三两白术二两生姜切，三两附子一枚，炮，去皮，破八片\u003cbr/\u003e\u003cbr/\u003e     右五味，以水八升，煮取三升，去滓。温服七合，日三服。若咳者，加五味子半升，细辛一两，干姜一两；若小便利者，去茯苓；若下利者，去芍药，加干姜二两；若呕者，去附子，加生姜，足前为半斤。\u003cbr/\u003e\u003cbr/\u003e     （317）少阴病，下利清谷，里寒外热，手足厥逆，脉微欲绝，身反不恶寒，其人面色赤；或腹痛，或干呕，或咽痛，或利止脉不出者，通脉四逆汤主之。\u003cbr/\u003e\u003cbr/\u003e     通脉四逆汤方：\u003cbr/\u003e\u003cbr/\u003e     甘草二两，炙附子大者一枚，生用，去皮，破八片干姜三两，强人可四两\u003cbr/\u003e\u003cbr/\u003e     右三味，以水三升，煮取一升二合，去滓，分温再服，其脉即出者愈。面色赤者，加葱九茎；腹中痛者，去葱，加芍药二两；呕者，加生姜二两；咽痛者，去芍药，加桔梗一两；利止脉不出者，去桔梗，加人参二两。病皆与方相应者，乃服之。\u003cbr/\u003e\u003cbr/\u003e     （318）少阴病，四逆，其人或咳、或悸、或小便不利、或腹中痛、或泄利下重者，四逆散主之。\u003cbr/\u003e\u003cbr/\u003e     四逆散方：\u003cbr/\u003e\u003cbr/\u003e     甘草炙枳实破，水渍，炙干柴胡 芍药\u003cbr/\u003e\u003cbr/\u003e     右四味，各十分，捣筛，白饮和服方寸匕，日三服。咳者，加五味子、干姜各五分；并主下利；悸者，加桂枝五分；小便不利者，加茯苓五分；腹中痛者，加附子一枚，炮令坼；泄利下重者，先以水五升，煮薤白三升，煮取三升，去滓，以散三方寸匕，内汤中，煮取一升半，分温再服。\u003cbr/\u003e\u003cbr/\u003e     （319）少阴病，下利六七日，咳而呕、渴，心烦、不得眠者，猪苓汤主之。\u003cbr/\u003e\u003cbr/\u003e     猪苓汤方：\u003cbr/\u003e\u003cbr/\u003e     猪苓去皮茯苓 阿胶 泽泻 滑石各一两\u003cbr/\u003e\u003cbr/\u003e     右五味，以水四升，先煮四物，取二升，去滓，内阿胶烊尽。温服七合，日三服。\u003cbr/\u003e\u003cbr/\u003e     （320）少阴病，得之二三日，口燥咽干者，急下之，宜大承气汤。\u003cbr/\u003e\u003cbr/\u003e     （321）少阴病，自利清水，色纯青，心下必痛，口干燥者，可下之，宜大承气汤。\u003cbr/\u003e\u003cbr/\u003e     （322）少阴病，六七日，腹胀、不大便者，急下之，宜大承气汤。\u003cbr/\u003e\u003cbr/\u003e     （323）少阴病，脉沉者，急温之，宜四逆汤。\u003cbr/\u003e\u003cbr/\u003e     （324）少阴病，饮食入口则吐；心中温温欲吐，复不能吐。始得之，手足寒、脉弦迟者，此胸中实，不可下也，当吐之；若隔上有寒饮，干呕者，不可吐也，当温之，宜四逆汤。\u003cbr/\u003e\u003cbr/\u003e     （325）少阴病，下利，脉微涩，呕而汗出，必数更衣，反少者，当温其上，灸之。","cnt":0,"sort":6629081,"author":"张仲景","prev":"6629080.html","next":"6629082.html","book_title":"伤寒杂病论","updateTimeFmt":"2024-03-28 17:25:36","category":"都市小说"}