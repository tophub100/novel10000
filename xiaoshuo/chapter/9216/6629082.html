{"id":0,"code":"6629082.html","title":"第8章 辨厥阴病脉证并治","latest_chapter_name":"正文 第10章 辨阴阳易差后劳复病脉证并治","xiao_shuo_code":"9216","content":"\u003cbr/\u003e\u003cbr/\u003e    （326）厥阴之为病，消渴，气上撞心，心中疼热，饥而不欲食，食则吐蛔，下之利不止。\u003cbr/\u003e\u003cbr/\u003e     （327）厥阴中风，脉微浮为欲愈，不浮为未愈。\u003cbr/\u003e\u003cbr/\u003e     （328）厥阴病欲解时，从丑至卯上。\u003cbr/\u003e\u003cbr/\u003e     （329）厥阴病，渴欲饮水者，少少与之愈。\u003cbr/\u003e\u003cbr/\u003e     （330）诸四逆厥者，不可下之；虚家亦然。\u003cbr/\u003e\u003cbr/\u003e     （331）伤寒先厥后发热而利者，必自止；见厥复利。\u003cbr/\u003e\u003cbr/\u003e     （332）伤寒，始发热六日，厥反九日而利。凡厥利者，当不能食；今反能食者，恐为除中，食以索饼。不发热者，知胃气尚在，必愈。恐暴热来出而复去也。后日脉之，其热续在者，期之旦日夜半愈。所以然者，本发热六日，厥反九日，复发热三日，并前六日，亦为九日，与厥相应，故期之旦日夜半愈。后三日脉之，而脉数，其热不罢者，此为热气有余，必发痈脓也。\u003cbr/\u003e\u003cbr/\u003e     （333）伤寒脉迟六七日，而反与黄芩汤彻其热。脉迟为寒，今与黄芩汤复除其热，腹中应冷，当不能食；今反能食，此名除中，必死。\u003cbr/\u003e\u003cbr/\u003e     （334）伤寒，先厥后发热，下利必自止，而反汗出，咽中痛者，其喉不痹。发热无汗，而利必自止；若不止，必便脓血。便脓血者，其喉为痹。\u003cbr/\u003e\u003cbr/\u003e     （335）伤寒一二日至四五日，厥者必发热；前热者，后必厥。厥深者热亦深，厥微者热亦微。厥应下之，而反发汗者，必口伤烂赤。\u003cbr/\u003e\u003cbr/\u003e     （336）伤寒病，厥五日，热亦五日，设六日当复厥；不厥者自愈。厥终不过五日，以热五日，故知自愈。\u003cbr/\u003e\u003cbr/\u003e     （337）凡厥者，阴阳气不相顺接，便为厥。厥者，手足逆冷者是也。\u003cbr/\u003e\u003cbr/\u003e     （338）伤寒脉微而厥，至七八日肤冷，其人躁，无暂安时者，此为藏厥，非蛔厥也。蛔厥者，其人当吐蛔。今病者静，而复时烦者，此为藏寒。蛔上入其膈，故烦，须臾复止；得食而呕，又烦者，蛔闻食臭出，其人常自吐蛔。蛔厥者，乌梅丸主之。又主久利。\u003cbr/\u003e\u003cbr/\u003e     乌梅丸方：\u003cbr/\u003e\u003cbr/\u003e     乌梅三百枚细辛六两干姜十两黄连十六两当归四两附子六两炮，去皮蜀椒出汗，四两桂枝六两，去皮人参六两黄蘖六两\u003cbr/\u003e\u003cbr/\u003e     右十味，异捣筛，合治之。以苦酒渍乌梅一宿，去核，蒸之五斗米下，饭熟捣成泥，和药令相得。内臼中，与蜜杵二千下，丸如梧桐子大。先食饮服十丸，日三服，稍加至二十丸。禁生冷、滑物、臭食等。\u003cbr/\u003e\u003cbr/\u003e     （339）伤寒热少微厥，指（一作稍）头寒，嘿嘿不欲食，烦躁，数日，小便利，色白者，此热除也，欲得食，其病为愈；若厥而呕，胸胁烦满者，其后必便血。\u003cbr/\u003e\u003cbr/\u003e     （340）病者手足厥冷，言我不结胸，小腹满，按之痛者，此冷结在膀胱关元也。\u003cbr/\u003e\u003cbr/\u003e     （341）伤寒，发热四日，厥反三日，复热四日。厥少热多者，其病当愈；四日至七日热不除者，必便脓血。\u003cbr/\u003e\u003cbr/\u003e     （342）伤寒，厥四日，热反三日，复厥五日，其病为进。寒多热少，阳气退，故为进也。\u003cbr/\u003e\u003cbr/\u003e     （343）伤寒六七日，脉微、手足厥冷、烦躁，炙厥阴。厥不还者，死。\u003cbr/\u003e\u003cbr/\u003e     （344）伤寒发热，下利、厥逆、躁不得卧者，死。\u003cbr/\u003e\u003cbr/\u003e     （345）伤寒发热，下利至甚，厥不止者，死。\u003cbr/\u003e\u003cbr/\u003e     （346）伤寒六七日不利，便发热而利，其人汗出不止者，死，有阴无阳故也。\u003cbr/\u003e\u003cbr/\u003e     （347）伤寒五六日，不结胸，腹濡，脉虚，复厥者，不可下；此亡血，下之死。\u003cbr/\u003e\u003cbr/\u003e     （348）发热而厥，七日不利者，为难治。\u003cbr/\u003e\u003cbr/\u003e     （349）伤寒脉促，手足厥逆，可灸之。\u003cbr/\u003e\u003cbr/\u003e     （350）伤寒脉滑而厥者，里有热，白虎汤主之。\u003cbr/\u003e\u003cbr/\u003e     （351）手足厥寒，脉细欲绝者，当归四逆汤主之。\u003cbr/\u003e\u003cbr/\u003e     当归四逆汤方：\u003cbr/\u003e\u003cbr/\u003e     当归三两桂枝三两。去皮芍药三两细辛三两甘草二两，炙通草二两大枣二十五枚，擘。十二枚，一法\u003cbr/\u003e\u003cbr/\u003e     右七味，以水八升，煮取三升，去滓，温服一升，日三服。\u003cbr/\u003e\u003cbr/\u003e     （352）若其人内有久寒者，宜当归四逆加吴茱萸生姜汤。\u003cbr/\u003e\u003cbr/\u003e     当归四逆加吴茱萸生姜汤方：\u003cbr/\u003e\u003cbr/\u003e     当归三两芍药三两甘草二两，炙通草二两桂枝三两，去皮细辛三两生姜半斤，切吴茱萸二升大枣二十五枚，擘\u003cbr/\u003e\u003cbr/\u003e     右九味，以水六升，清酒六升和，煮取五升，去滓，温分五服。（一方，酒水各四升。）\u003cbr/\u003e\u003cbr/\u003e     （353）大汗出，热不去，内拘急，四肢疼，又下利厥逆而恶寒者，四逆汤主之。\u003cbr/\u003e\u003cbr/\u003e     （354）大汗，若大下利而厥冷者，四逆汤主之。\u003cbr/\u003e\u003cbr/\u003e     （355）病人手足厥冷，脉乍紧者，邪结在胸中，心下满而烦，饥不能食者，病在胸中，当须吐之，宜瓜蒂散。\u003cbr/\u003e\u003cbr/\u003e     （356）伤寒厥而心下悸，宜先治水，当服茯苓甘草汤，却治其厥，不尔，水渍入胃，必作利也。\u003cbr/\u003e\u003cbr/\u003e     茯苓甘草汤方：\u003cbr/\u003e\u003cbr/\u003e     茯苓二两甘草一两，炙生姜三两，切桂枝二两，去皮\u003cbr/\u003e\u003cbr/\u003e     右四味，以水四升，煮取二升，去滓，分温三服。\u003cbr/\u003e\u003cbr/\u003e     （357）伤寒六七日，大下后，寸脉沉而迟，手足厥逆，下部脉不至，喉咽不利，唾脓血，泄利不止者，为难治。麻黄升麻汤主之。\u003cbr/\u003e\u003cbr/\u003e     麻黄升麻汤方：\u003cbr/\u003e\u003cbr/\u003e     麻黄二两半，去节升麻一两一分当归一两一分知母十八铢黄芩十八铢萎蕤（一作菖蒲），十八铢芍药六铢天门冬六铢，去心桂枝六铢，去皮茯苓六铢甘草六铢，炙石膏六铢，碎，绵裹白术六铢干姜六铢\u003cbr/\u003e\u003cbr/\u003e     右十四味，以水一斗，先煮麻黄一两沸，去上沫，内诸药，煮取三升，去滓，分温三服。相去如炊三斗米顷，令尽，汗出愈。\u003cbr/\u003e\u003cbr/\u003e     （358）伤寒四五日，腹中痛，若转气下趣少腹者，此欲自利也。\u003cbr/\u003e\u003cbr/\u003e     （359）伤寒本自寒下，医复吐下之，寒格，更逆吐下；若食入口即吐，干姜黄芩黄连人参汤主之。\u003cbr/\u003e\u003cbr/\u003e     干姜黄苓黄连人参汤方：\u003cbr/\u003e\u003cbr/\u003e     干姜 黄芩 黄连 人参各三两\u003cbr/\u003e\u003cbr/\u003e     右四味，以水六升，煮取二升，去滓，分温再服。\u003cbr/\u003e\u003cbr/\u003e     （360）下利有微热而渴，脉弱者，今自愈。\u003cbr/\u003e\u003cbr/\u003e     （361）下利脉数，有微热汗出，今自愈；设复紧，为未解。（一云设脉浮复紧）\u003cbr/\u003e\u003cbr/\u003e     （362）下利、手足厥冷、无脉者，灸之不温，若脉不还，反微喘者，死；少阴负趺阳者，为顺也。\u003cbr/\u003e\u003cbr/\u003e     （363）下利，寸脉反浮数，尺中自涩者，必清脓血。\u003cbr/\u003e\u003cbr/\u003e     （364）下利清谷，不可攻表；汗出必胀满。\u003cbr/\u003e\u003cbr/\u003e     （365）下利，脉沉弦者，下重也；脉大者，为未止；脉微弱数者，为欲自止，虽发热不死。\u003cbr/\u003e\u003cbr/\u003e     （366）下利脉沉而迟，其人面少赤、身有微热、下利清谷者，必郁冒汗出而解，病人必微厥，所以然者，其面戴阳，下虚故也。\u003cbr/\u003e\u003cbr/\u003e     （367）下利脉数而渴者，今自愈；设不差，必清脓血，以有热故也。\u003cbr/\u003e\u003cbr/\u003e     （368）下利后，脉绝，手足厥冷，卒时脉还，手足温者生；脉不还者死。\u003cbr/\u003e\u003cbr/\u003e     （369）伤寒下利日十余行，脉反实者，死。\u003cbr/\u003e\u003cbr/\u003e     （370）下利清谷，里寒外热，汗出而厥者，通脉四逆汤主之。\u003cbr/\u003e\u003cbr/\u003e     通脉四逆汤方：\u003cbr/\u003e\u003cbr/\u003e     甘草二两，炙附子大者一枚，生，去皮，破八片干姜三两，强人可四两\u003cbr/\u003e\u003cbr/\u003e     右三味，以水三升，煮取一升二合，去滓，分温再服，其脉即出者愈。\u003cbr/\u003e\u003cbr/\u003e     （371）热利下重者，白头翁汤主之。\u003cbr/\u003e\u003cbr/\u003e     白头翁汤方\u003cbr/\u003e\u003cbr/\u003e     白头翁二两黄蘖三两黄连三两秦皮三两\u003cbr/\u003e\u003cbr/\u003e     右四味，以水七升，煮取二升，去滓，温服一升；不愈；更服一升。\u003cbr/\u003e\u003cbr/\u003e     （372）下利腹胀满，身体疼痛者，先温其里，乃攻其表；温里宜四逆汤，攻表宜桂枝汤。\u003cbr/\u003e\u003cbr/\u003e     （373）下利欲饮水者，以有热故也，白头翁汤主之。\u003cbr/\u003e\u003cbr/\u003e     （374）下利谵语者，有燥屎也，宜小承气汤。\u003cbr/\u003e\u003cbr/\u003e     （375）下利后更烦，按之心下濡者，为虚烦也，宜栀子豉汤。\u003cbr/\u003e\u003cbr/\u003e     （376）呕家有痈脓者，不可治呕；脓尽自愈。\u003cbr/\u003e\u003cbr/\u003e     （377）呕而脉弱，小便复利，身有微热，见厥者，难治，四逆汤主之。\u003cbr/\u003e\u003cbr/\u003e     （378）干呕吐涎沫，头痛者，吴茱萸汤主之。\u003cbr/\u003e\u003cbr/\u003e     （379）呕而发热者，小柴胡汤主之。\u003cbr/\u003e\u003cbr/\u003e     （380）伤寒，大吐、大下之，极虚，复极汗者，其人外气怫郁，复与之水以发其汗，因得哕。所以然者，胃中寒冷故也。\u003cbr/\u003e\u003cbr/\u003e     （381）伤寒哕而腹满，视其前后，知何部不利，利之即愈。","cnt":0,"sort":6629082,"author":"张仲景","prev":"6629081.html","next":"6629083.html","book_title":"伤寒杂病论","updateTimeFmt":"2024-03-28 17:25:36","category":"都市小说"}