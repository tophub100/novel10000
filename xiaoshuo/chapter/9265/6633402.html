{"id":0,"code":"6633402.html","title":"第24章 兜率宫中偈赞品第二十四","latest_chapter_name":"正文 第81章 入法界品第三十九之二十一","xiao_shuo_code":"9265","content":"\u003cbr/\u003e\u003cbr/\u003e    尔时，佛神力故，十方各有一大菩萨，一一各与万佛刹微尘数诸菩萨俱，从万佛刹微尘数国土外诸世界中，来诣佛所。其名曰：金刚幢菩萨、坚固幢菩萨、勇猛幢菩萨、光明幢菩萨、智幢菩萨、宝幢菩萨、精进幢菩萨、离垢幢菩萨、星宿幢菩萨、法幢菩萨。所从来国，谓：妙宝世界、妙乐世界、妙银世界、妙金世界、妙摩尼世界、妙金刚世界、妙波头摩世界、妙优钵罗世界、妙栴檀世界、妙香世界。各于佛所，净修梵行，所谓：无尽幢佛、风幢佛、解脱幢佛、威仪幢佛、明相幢佛、常幢佛、最胜幢佛、自在幢佛、梵幢佛、观察幢佛。其诸菩萨，至佛所已，顶礼佛足；以佛神力，即化作妙宝藏师子之座，宝网弥覆，周匝遍满；诸菩萨众，随所来方，各于其上结跏趺坐。其身悉放百千亿那由他阿僧祇清净光明，此无量光皆从菩萨清净心宝离众过恶大愿所起，显示一切诸佛自在清净之法；以诸菩萨平等愿力，能普救护一切众生，一切世间之所乐见，见者不虚，悉得调伏。其菩萨众，悉已成就无量功德，所谓：遍游一切诸佛国土，无所障碍，见无依止清净法身；以智慧身，现无量身，遍往十方承事诸佛；入于诸佛无量无边不可思议自在之法，住于无量一切智门，以智光明善了诸法；于诸法中得无所畏，随所演说，穷未来际；辩才无尽，以大智慧开总持门，慧眼清净入深法界，智慧境界无有边际，究竟清净犹若虚空。如此世界兜率天宫，诸菩萨众如是来集；十方一切兜率天宫，悉有如是名号菩萨而来集会，所从来国、诸佛名号，亦皆同等，无有差别。\u003cbr/\u003e\u003cbr/\u003e     尔时，世尊从两膝轮，放百千亿那由他光明，普照十方尽法界、虚空界、一切世界。彼诸菩萨，皆见于此佛神变相；此诸菩萨，亦见于彼一切如来神变之相。如是菩萨皆与毗卢遮那如来，于往昔时，同种善根，修菩萨行；悉已悟入诸佛自在甚深解脱，得无差别法界之身，入一切土而无所住；见无量佛，悉往承事；于一念中，周行法界，自在无碍；心意清净，如无价宝；无量无数诸佛如来，常加护念，共与其力，到于究竟第一彼岸；恒以净念住无上觉，念念恒入一切智处；以小入大，以大入小，皆得自在，通达无碍；已得佛身，与佛同住；获一切智，从一切智而生其身；一切如来所行之处，悉能随入；开阐无量智慧法门，到金刚幢大智彼岸，获金刚定，断诸疑惑；已得诸佛自在神通，普于一切十方国土，教化调伏百千万亿无数众生；于一切数，虽无所著，善能修学，成就究竟方便，安立一切诸法。如是等百千亿那由他不可说无尽清净三世一切无量功德藏诸菩萨众，皆来集会，在于佛所；因光所见，一切佛所，悉亦如是。\u003cbr/\u003e\u003cbr/\u003e     尔时，金刚幢菩萨承佛神力，普观十方而说颂言：\u003cbr/\u003e\u003cbr/\u003e     “如来不出世，亦无有涅槃，以本大愿力，示现自在法。\u003cbr/\u003e\u003cbr/\u003e     是法难思议，非心所行处，智慧到彼岸，乃见诸佛境。\u003cbr/\u003e\u003cbr/\u003e     色身非是佛，音声亦复然，亦不离色声，见佛神通力。\u003cbr/\u003e\u003cbr/\u003e     少智不能知，诸佛实境界，久修清净业，于此乃能了。\u003cbr/\u003e\u003cbr/\u003e     正觉无来处，去亦无所从，清净妙色身，神力故显现。\u003cbr/\u003e\u003cbr/\u003e     无量世界中，示现如来身，广说微妙法，其心无所著。\u003cbr/\u003e\u003cbr/\u003e     智慧无边际，了达一切法，普入于法界，示现自在力。\u003cbr/\u003e\u003cbr/\u003e     众生及诸法，了达皆无碍，普现众色像，遍于一切刹。\u003cbr/\u003e\u003cbr/\u003e     欲求一切智，速成无上觉，应以净妙心，修习菩提行。\u003cbr/\u003e\u003cbr/\u003e     若有见如来，如是威神力，当于最胜尊，供养勿生疑。”\u003cbr/\u003e\u003cbr/\u003e     尔时，坚固幢菩萨承佛神力，普观十方而说颂言：\u003cbr/\u003e\u003cbr/\u003e     “如来胜无比，甚深不可说，出过言语道，清净如虚空。\u003cbr/\u003e\u003cbr/\u003e     汝观人师子，自在神通力，已离于分别，而令分别见。\u003cbr/\u003e\u003cbr/\u003e     导师为开演，甚深微妙法，以是因缘故，现此无比身。\u003cbr/\u003e\u003cbr/\u003e     此是大智慧，诸佛所行处，若欲了知者，常应亲近佛。\u003cbr/\u003e\u003cbr/\u003e     意业常清净，供养诸如来，终无疲厌心，能入于佛道。\u003cbr/\u003e\u003cbr/\u003e     具无尽功德，坚住菩提心，以是疑网除，观佛无厌足。\u003cbr/\u003e\u003cbr/\u003e     通达一切法，是乃真佛子，此人能了知，诸佛自在力。\u003cbr/\u003e\u003cbr/\u003e     广大智所说，欲为诸法本，应起胜希望，志求无上觉。\u003cbr/\u003e\u003cbr/\u003e     若有尊敬佛，念报于佛恩，彼人终不离，一切诸佛住。\u003cbr/\u003e\u003cbr/\u003e     何有智慧人，于佛得见闻，不修清净愿，履佛所行道？”\u003cbr/\u003e\u003cbr/\u003e     尔时，勇猛幢菩萨承佛神力，普观十方而说颂言：\u003cbr/\u003e\u003cbr/\u003e     “譬如明净眼，因日睹众色，净心亦复然，佛力见如来。\u003cbr/\u003e\u003cbr/\u003e     如以精进力，能尽海源底，智力亦如是，得见无量佛。\u003cbr/\u003e\u003cbr/\u003e     譬如良沃田，所种必滋长，如是净心地，出生诸佛法。\u003cbr/\u003e\u003cbr/\u003e     如人获宝藏，永离贫穷苦，菩萨得佛法，离垢心清净。\u003cbr/\u003e\u003cbr/\u003e     譬如伽陁药，能消一切毒，佛法亦如是，灭诸烦恼患。\u003cbr/\u003e\u003cbr/\u003e     真实善知识，如来所称赞，以彼威神故，得闻诸佛法。\u003cbr/\u003e\u003cbr/\u003e     设于无数劫，财宝施于佛，不知佛实相，此亦不名施。\u003cbr/\u003e\u003cbr/\u003e     无量众色相，庄严于佛身，非于色相中，而能见于佛。\u003cbr/\u003e\u003cbr/\u003e     如来等正觉，寂然恒不动，而能普现身，遍满十方界。\u003cbr/\u003e\u003cbr/\u003e     譬如虚空界，不生亦不灭，诸佛法如是，毕竟无生灭。”\u003cbr/\u003e\u003cbr/\u003e     尔时，光明幢菩萨承佛神力，普观十方而说颂言：\u003cbr/\u003e\u003cbr/\u003e     “人间及天上，一切诸世界，普见于如来，清净妙色身。\u003cbr/\u003e\u003cbr/\u003e     譬如一心力，能生种种心，如是一佛身，普现一切佛。\u003cbr/\u003e\u003cbr/\u003e     菩提无二法，亦复无诸相，而于二法中，现相庄严身。\u003cbr/\u003e\u003cbr/\u003e     了法性空寂，如幻而生起，所行无有尽，导师如是现。\u003cbr/\u003e\u003cbr/\u003e     三世一切佛，法身悉清净，随其所应化，普现妙色身。\u003cbr/\u003e\u003cbr/\u003e     如来不念言，我作如是身，自然而示现，未尝起分别。\u003cbr/\u003e\u003cbr/\u003e     法界无差别，亦无所依止，而于世间中，示现无量身。\u003cbr/\u003e\u003cbr/\u003e     佛身非变化，亦复非非化，于无化法中，示有变化形。\u003cbr/\u003e\u003cbr/\u003e     正觉不可量，法界虚空等，深广无涯底，言语道悉绝。\u003cbr/\u003e\u003cbr/\u003e     如来善通达，一切处行道，法界众国土，所往皆无碍。”\u003cbr/\u003e\u003cbr/\u003e     尔时，智幢菩萨承佛神力，普观十方而说颂言：\u003cbr/\u003e\u003cbr/\u003e     “若人能信受，一切智无碍，修习菩提行，其心不可量。\u003cbr/\u003e\u003cbr/\u003e     一切国土中，普现无量身，而身不在处，亦不住于法。\u003cbr/\u003e\u003cbr/\u003e     一一诸如来，神力示现身，不可思议劫，算数莫能尽。\u003cbr/\u003e\u003cbr/\u003e     三世诸众生，悉可知其数，如来所示现，其数不可得。\u003cbr/\u003e\u003cbr/\u003e     或时示一二，乃至无量身，普现十方刹，其实无二种。\u003cbr/\u003e\u003cbr/\u003e     譬如净满月，普现一切水，影像虽无量，本月未曾二。\u003cbr/\u003e\u003cbr/\u003e     如是无碍智，成就等正觉，普现一切刹，佛体亦无二。\u003cbr/\u003e\u003cbr/\u003e     非一亦非二，亦复非无量，随其所应化，示现无量身。\u003cbr/\u003e\u003cbr/\u003e     佛身非过去，亦复非未来，一念现出生，成道及涅槃。\u003cbr/\u003e\u003cbr/\u003e     如幻所作色，无生亦无起，佛身亦如是，示现无有生。”\u003cbr/\u003e\u003cbr/\u003e     尔时，宝幢菩萨承佛神力，普观十方而说颂言：\u003cbr/\u003e\u003cbr/\u003e     “佛身无有量，能示有量身，随其所应睹，导师如是现。\u003cbr/\u003e\u003cbr/\u003e     佛身无处所，充满一切处，如空无边际，如是难思议。\u003cbr/\u003e\u003cbr/\u003e     非心所行处，心不于中起，诸佛境界中，毕竟无生灭。\u003cbr/\u003e\u003cbr/\u003e     如翳眼所睹，非内亦非外，世间见诸佛，应知亦如是。\u003cbr/\u003e\u003cbr/\u003e     饶益众生故，如来出世间，众生见有出，而实无兴世。\u003cbr/\u003e\u003cbr/\u003e     不可以国土，昼夜而见佛，岁月一刹那，当知悉如是。\u003cbr/\u003e\u003cbr/\u003e     众生如是说，某日佛成道，如来得菩提，实不系于日。\u003cbr/\u003e\u003cbr/\u003e     如来离分别，非世超诸数，三世诸导师，出现皆如是。\u003cbr/\u003e\u003cbr/\u003e     譬如净日轮，不与昏夜合，而说某日夜，诸佛法如是。\u003cbr/\u003e\u003cbr/\u003e     三世一切劫，不与如来合，而说三世佛，导师法如是。”\u003cbr/\u003e\u003cbr/\u003e     尔时，精进幢菩萨承佛神力，普观十方而说颂言：\u003cbr/\u003e\u003cbr/\u003e     “一切诸导师，身同义亦然，普于十方刹，随应种种现。\u003cbr/\u003e\u003cbr/\u003e     汝观牟尼尊，所作甚奇特，充满于法界，一切悉无余。\u003cbr/\u003e\u003cbr/\u003e     佛身不在内，亦复不在外，神力故显现，导师法如是。\u003cbr/\u003e\u003cbr/\u003e     随诸众生类，先世所集业，如是种种身，示现各不同。\u003cbr/\u003e\u003cbr/\u003e     诸佛身如是，无量不可数，唯除大觉尊，无有能思议。\u003cbr/\u003e\u003cbr/\u003e     如以我难思，心业莫能取，佛难思亦尔，非心业所现。\u003cbr/\u003e\u003cbr/\u003e     如刹不可思，而见净庄严，佛难思亦尔，妙相无不现。\u003cbr/\u003e\u003cbr/\u003e     譬如一切法，众缘故生起，见佛亦复然，必假众善业。\u003cbr/\u003e\u003cbr/\u003e     譬如随意珠，能满众生心，诸佛法如是，悉满一切愿。\u003cbr/\u003e\u003cbr/\u003e     无量国土中，导师兴于世，随其愿力故，普应于十方。”\u003cbr/\u003e\u003cbr/\u003e     尔时，离垢幢菩萨承佛神力，普观十方而说颂言：\u003cbr/\u003e\u003cbr/\u003e     “如来大智光，普净诸世间，世间既净已，开示诸佛法。\u003cbr/\u003e\u003cbr/\u003e     设有人欲见，众生数等佛，靡不应其心，而实无来处。\u003cbr/\u003e\u003cbr/\u003e     以佛为境界，专念而不息，此人得见佛，其数与心等。\u003cbr/\u003e\u003cbr/\u003e     成就白净法，具足诸功德，彼于一切智，专念心不舍。\u003cbr/\u003e\u003cbr/\u003e     导师为众生，如应演说法，随于可化处，普现最胜身。\u003cbr/\u003e\u003cbr/\u003e     佛身及世间，一切皆无我，悟此成正觉，复为众生说。\u003cbr/\u003e\u003cbr/\u003e     一切人师子，无量自在力，示现念等身，其身各不同。\u003cbr/\u003e\u003cbr/\u003e     世间如是身，诸佛身亦然，了知其自性，是则说名佛。\u003cbr/\u003e\u003cbr/\u003e     如来普知见，明了一切法，佛法及菩提，二俱不可得。\u003cbr/\u003e\u003cbr/\u003e     导师无来去，亦复无所住，远离诸颠倒，是名等正觉。”\u003cbr/\u003e\u003cbr/\u003e     尔时，星宿幢菩萨承佛神力，普观十方而说颂言：\u003cbr/\u003e\u003cbr/\u003e     “如来无所住，普住一切刹，一切土皆往，一切处咸见。\u003cbr/\u003e\u003cbr/\u003e     佛随众生心，普现一切身，成道转法轮，及以般涅槃。\u003cbr/\u003e\u003cbr/\u003e     诸佛不思议，谁能思议佛？谁能见正觉？谁能现最胜？\u003cbr/\u003e\u003cbr/\u003e     一切法皆如，诸佛境亦然，乃至无一法，如中有生灭。\u003cbr/\u003e\u003cbr/\u003e     众生妄分别，是佛是世界；了达法性者，无佛无世界。\u003cbr/\u003e\u003cbr/\u003e     如来普现前，令众生信喜，佛体不可得，彼亦无所见。\u003cbr/\u003e\u003cbr/\u003e     若能于世间，远离一切著，无碍心欢喜，于法得开悟。\u003cbr/\u003e\u003cbr/\u003e     神力之所现，即此说名佛，三世一切时，求悉无所有。\u003cbr/\u003e\u003cbr/\u003e     若能如是知，心意及诸法，一切悉知见，疾得成如来。\u003cbr/\u003e\u003cbr/\u003e     言语中显示，一切佛自在，正觉超语言，假以语言说。”\u003cbr/\u003e\u003cbr/\u003e     尔时，法幢菩萨承佛神力，普观十方而说颂言：\u003cbr/\u003e\u003cbr/\u003e     “宁可恒具受，一切世间苦，终不远如来，不睹自在力。\u003cbr/\u003e\u003cbr/\u003e     若有诸众生，未发菩提心，一得闻佛名，决定成菩提。\u003cbr/\u003e\u003cbr/\u003e     若有智慧人，一念发道心，必成无上尊，慎莫生疑惑。\u003cbr/\u003e\u003cbr/\u003e     如来自在力，无量劫难遇，若生一念信，速登无上道。\u003cbr/\u003e\u003cbr/\u003e     设于念念中，供养无量佛，未知真实法，不名为供养。\u003cbr/\u003e\u003cbr/\u003e     若闻如是法，诸佛从此生，虽经无量苦，不舍菩提行。\u003cbr/\u003e\u003cbr/\u003e     一闻大智慧，诸佛所入法，普于法界中，成三世导师。\u003cbr/\u003e\u003cbr/\u003e     虽尽未来际，遍游诸佛刹，不求此妙法，终不成菩提。\u003cbr/\u003e\u003cbr/\u003e     众生无始来，生死久流转，不了真实法，诸佛故兴世。\u003cbr/\u003e\u003cbr/\u003e     诸法不可坏，亦无能坏者，自在大光明，普示于世间。”\u003cbr/\u003e\u003cbr/\u003e     十回向品第二十五之一\u003cbr/\u003e\u003cbr/\u003e     尔时，金刚幢菩萨承佛神力，入菩萨智光三昧。入是三昧已，十方各过十万佛刹微尘数世界外，有十万佛刹微尘数诸佛，皆同一号，号金刚幢，而现其前，咸称赞言：“善哉！善哉！善男子，乃能入此菩萨智光三昧。善男子，此是十方各十万佛刹微尘数诸佛神力共加于汝，亦是毗卢遮那如来往昔愿力、威神之力，及由汝智慧清净故，诸菩萨善根增胜故，令汝入是三昧而演说法；为令诸菩萨得清净无畏故，具无碍辩才故，入无碍智地故，住一切智大心故，成就无尽善根故，满足无碍白法故，入于普门法界故，现一切佛神力故，前际念智不断故，得一切佛护持诸根故，以无量门广说众法故，闻悉解了受持不忘故，摄诸菩萨一切善根故，成办出世助道故，不断一切智智故，开发大愿故，解释实义故，了知法界故，令诸菩萨皆悉欢喜故，修一切佛平等善根故，护持一切如来种性故，所谓：演说诸菩萨十回向。佛子，汝当承佛威神之力而演此法，得佛护念故，安住佛家故，增益出世功德故，得陀罗尼光明故，入无障碍佛法故，大光普照法界故，集无过失净法故，住广大智境界故，得无障碍法光故。”\u003cbr/\u003e\u003cbr/\u003e     尔时，诸佛即与金刚幢菩萨无量智慧，与无留碍辩，与分别句义善方便，与无碍法光明，与如来平等身，与无量差别净音声，与菩萨不思议善观察三昧，与不可沮坏一切善根回向智，与观察一切法成就巧方便，与一切处说一切法无断辩。何以故？入此三昧善根力故。\u003cbr/\u003e\u003cbr/\u003e     尔时，诸佛各以右手摩金刚幢菩萨顶。金刚幢菩萨得摩顶已，即从定起，告诸菩萨言：“佛子，菩萨摩诃萨有不可思议大愿充满法界，普能救护一切众生，所谓：修学去、来、现在一切佛回向。佛子，菩萨摩诃萨回向有几种？佛子，菩萨摩诃萨回向有十种，三世诸佛咸共演说。何等为十？一者、救护一切众生离众生相回向，二者、不坏回向，三者、等一切诸佛回向，四者、至一切处回向，五者、无尽功德藏回向，六者、入一切平等善根回向，七者、等随顺一切众生回向，八者、真如相回向，九者、无缚无著解脱回向，十者、入法界无量回向。佛子，是为菩萨摩诃萨十种回向，过去、未来、现在诸佛，已说、当说、今说。\u003cbr/\u003e\u003cbr/\u003e     “佛子，云何为菩萨摩诃萨救护一切众生离众生相回向？\u003cbr/\u003e\u003cbr/\u003e     “佛子，此菩萨摩诃萨行檀波罗蜜，净尸波罗蜜，修羼提波罗蜜，起精进波罗蜜，入禅波罗蜜，住般若波罗蜜，大慈、大悲、大喜、大舍，修如是等无量善根。修善根时，作是念言：‘愿此善根普能饶益一切众生，皆使清净，至于究竟，永离地狱、饿鬼、畜生、阎罗王等无量苦恼。’菩萨摩诃萨种善根时，以己善根如是回向：‘我当为一切众生作舍，令免一切诸苦事故；为一切众生作护，悉令解脱诸烦恼故；为一切众生作归，皆令得离诸怖畏故；为一切众生作趣，令得至于一切智故；为一切众生作安，令得究竟安隐处故；为一切众生作明，令得智光灭痴暗故；为一切众生作炬，破彼一切无明暗故；为一切众生作灯，令住究竟清净处故；为一切众生作导师，引其令入真实法故；为一切众生作大导师，与其无碍大智慧故。’佛子，菩萨摩诃萨以诸善根如是回向，平等饶益一切众生，究竟皆令得一切智。\u003cbr/\u003e\u003cbr/\u003e     “佛子，菩萨摩诃萨于非亲友守护回向，与其亲友等无差别。何以故？菩萨摩诃萨入一切法平等性故，不于众生而起一念非亲友想。设有众生于菩萨所起怨害心，菩萨亦以慈眼视之，终无恚怒。普为众生作善知识，演说正法，令其修习。譬如大海，一切众毒不能变坏。菩萨亦尔，一切愚蒙、无有智慧、不知恩德、瞋狠顽毒、憍慢自大、其心盲瞽、不识善法，如是等类诸恶众生，种种逼恼，无能动乱。譬如日天子出现世间，不以生盲不见故，隐而不现；又复不以乾闼婆城、阿修罗手、阎浮提树、崇岩、邃谷、尘雾、烟云，如是等物之所覆障故，隐而不现；亦复不以时节变改故，隐而不现。菩萨摩诃萨亦复如是，有大福德，其心深广，正念观察，无有退屈；为欲究竟功德智慧，于上胜法心生志欲；法光普照，见一切义；于诸法门，智慧自在；常为利益一切众生而修善法，曾不误起舍众生心；不以众生其性弊恶、邪见、瞋浊、难可调伏，便即弃舍，不修回向；但以菩萨大愿甲胄而自庄严，救护众生，恒无退转；不以众生不知报恩，退菩萨行，舍菩提道；不以凡愚共同一处，舍离一切如实善根；不以众生数起过恶，难可忍受，而于彼所生疲厌心。何以故？譬如日天子，不但为一事故出现世间。菩萨摩诃萨亦复如是，不但为一众生故，修诸善根，回向阿耨多罗三藐三菩提；普为救护一切众生故而修善根，回向阿耨多罗三藐三菩提。如是不但为净一佛刹故，不但为信一佛故，不但为见一佛故，不但为了一法故，起大智愿，回向阿耨多罗三藐三菩提；为普净一切佛刹故，普信一切诸佛故，普承事供养一切诸佛故，普解一切佛法故，发起大愿，修诸善根，回向阿耨多罗三藐三菩提。\u003cbr/\u003e\u003cbr/\u003e     “佛子，菩萨摩诃萨以诸佛法而为所缘，起广大心、不退转心，无量劫中修集希有难得心宝，与一切诸佛悉皆平等。菩萨如是观诸善根，信心清净，大悲坚固，以甚深心、欢喜心、清净心，最胜心、柔软心、慈悲心、怜愍心、摄护心、利益心、安乐心，普为众生真实回向，非但口言。佛子，菩萨摩诃萨以诸善根回向之时，作是念言：‘以我善根，愿一切趣生、一切众生，皆得清净；功德圆满，不可沮坏，无有穷尽；常得尊重，正念不忘；获决定慧，具无量智；身、口、意业，一切功德，圆满庄严。’又作是念：‘以此善根，令一切众生承事供养一切诸佛，无空过者；于诸佛所，净信不坏；听闻正法，断诸疑惑，忆持不忘，如说修行；于如来所，起恭敬心，身业清净，安住无量广大善根；永离贫穷，七财满足；于诸佛所，常随修学，成就无量胜妙善根，平等悟解，住一切智，以无碍眼等视众生；众相严身，无有玷缺；言音净妙，功德圆满，诸根调伏，十力成就，善心满足，无所依住。令一切众生普得佛乐，得无量住，住佛所住。’\u003cbr/\u003e\u003cbr/\u003e     “佛子，菩萨摩诃萨见诸众生，造作恶业，受诸重苦；以是障故，不见佛，不闻法，不识僧。便作是念：‘我当于彼诸恶道中，代诸众生受种种苦，令其解脱。’菩萨如是受苦毒时，转更精勤，不舍不避、不惊不怖、不退不怯，无有疲厌。何以故？如其所愿，决欲荷负一切众生，令解脱故。菩萨尔时作是念言：‘一切众生在生老病死诸苦难处，随业流转，邪见无智，丧诸善法，我应救之，令得出离。’又诸众生爱网所缠，痴盖所覆，染著诸有，随逐不舍，入苦笼槛，作魔业行，福智都尽，常怀疑惑，不见安隐处，不知出离道，在于生死轮转不息，诸苦淤泥恒所没溺。菩萨见已，起大悲心、大饶益心，欲令众生悉得解脱，以一切善根回向，以广大心回向，如三世菩萨所修回向，如大回向经所说回向，愿诸众生普得清净，究竟成就一切种智。复作是念：‘我所修行，欲令众生皆悉得成无上智王，不为自身而求解脱，但为救济一切众生，令其咸得一切智心，度生死流，解脱众苦。’复作是念：‘我当普为一切众生备受众苦，令其得出无量生死众苦大壑。我当普为一切众生，于一切世界一切恶趣中，尽未来劫，受一切苦，然常为众生勤修善根。何以故？我宁独受如是众苦，不令众生堕于地狱。我当于彼地狱、畜生、阎罗王等险难之处，以身为质，救赎一切恶道众生，令得解脱。’复作是念：‘我愿保护一切众生终不弃舍，所言诚实，无有虚妄。何以故？我为救度一切众生发菩提心，不为自身求无上道，亦不为求五欲境界及三有中种种乐故修菩提行。何以故？世间之乐无非是苦。众魔境界，愚人所贪，诸佛所呵，一切苦患因之而起；地狱、饿鬼及以畜生、阎罗王处，忿恚斗讼，更相毁辱。如是诸恶，皆因贪著五欲所致。耽著五欲，远离诸佛，障碍生天，何况得于阿耨多罗三藐三菩提！’菩萨如是观诸世间贪少欲味受无量苦，终不为彼五欲乐故，求无上菩提，修菩萨行；但为安乐一切众生，发心修习，成满大愿，断截众生诸苦罥索，令得解脱。\u003cbr/\u003e\u003cbr/\u003e     “佛子，菩萨摩诃萨复作是念：‘我当以善根如是回向，令一切众生得究竟乐、利益乐、不受乐、寂静乐、无依乐、无动乐、无量乐、不舍不退乐、不灭乐、一切智乐。’复作是念：‘我当与一切众生作调御师，作主兵臣，执大智炬，示安隐道，令离险难，以善方便俾知实义；又于生死海，作一切智善巧船师，度诸众生，使到彼岸。’佛子，菩萨摩诃萨以诸善根如是回向，所谓：‘随宜救护一切众生，令出生死，承事供养一切诸佛，得无障碍一切智智，舍离众魔，远恶知识，亲近一切菩萨善友，灭诸过罪，成就净业，具足菩萨广大行愿、无量善根。’\u003cbr/\u003e\u003cbr/\u003e     “佛子，菩萨摩诃萨以诸善根正回向已，作如是念：‘不以四天下众生多故，多日出现；但一日出，悉能普照一切众生。又诸众生不以自身光明故，知有昼夜，游行观察，兴造诸业；皆由日天子出，成办斯事，然彼日轮但一无二。’菩萨摩诃萨亦复如是，修集善根回向之时，作是念言：‘彼诸众生不能自救，何能救他？唯我一人，志独无侣，修集善根如是回向。所谓：为欲广度一切众生故，普照一切众生故，示导一切众生故，开悟一切众生故，顾复一切众生故，摄受一切众生故，成就一切众生故，令一切众生欢喜故，令一切众生悦乐故，令一切众生断疑故。’佛子，菩萨摩诃萨复作是念：‘我应如日，普照一切，不求恩报。众生有恶，悉能容受，终不以此而舍誓愿；不以一众生恶故，舍一切众生。但勤修习善根回向，普令众生皆得安乐；善根虽少，普摄众生，以欢喜心广大回向。若有善根，不欲饶益一切众生，不名回向；随一善根，普以众生而为所缘，乃名回向。安置众生于无所著法性回向，见众生自性不动不转回向，于回向无所依、无所取回向，不取善根相回向，不分别业报体性回向，不著五蕴相回向，不坏五蕴相回向，不取业回向，不求报回向，不染著因缘回向，不分别因缘所起回向，不著名称回向，不著处所回向，不著虚妄法回向，不著众生相、世界相、心意相回向，不起心颠倒、想颠倒、见颠倒回向，不著语言道回向，观一切法真实性回向，观一切众生平等相回向，以法界印印诸善根回向，观诸法离贪欲回向。解一切法无，种植善根亦如是；观诸法无二、无生无灭，回向亦如是。以如是等善根回向，修行清净对治之法，所有善根皆悉随顺出世间法。不作二相，非即业修习一切智，非离业回向一切智，一切智非即是业，然不离业得一切智。以业如光影清净故，报亦如光影清净；报如光影清净故，一切智智亦如光影清净。离我、我所一切动乱思惟分别，如是了知，以诸善根方便回向。’\u003cbr/\u003e\u003cbr/\u003e     “菩萨如是回向之时，度脱众生，常无休息，不住法相；虽知诸法无业无报，善能出生一切业报而无违诤，如是方便善修回向。菩萨摩诃萨如是回向时，离一切过，诸佛所赞。佛子，是为菩萨摩诃萨第一救护一切众生离众生相回向。”\u003cbr/\u003e\u003cbr/\u003e     尔时，金刚幢菩萨，观察十方一切众会暨于法界，入深句义，以无量心修习胜行，大悲普覆一切众生，不断三世诸如来种，入一切佛功德法藏，出生一切诸佛法身，善能分别诸众生心，知其所种善根成熟，住于法身而为示现清净色身，承佛神力，即说颂言：\u003cbr/\u003e\u003cbr/\u003e     “不思议劫修行道，精进坚固心无碍，为欲饶益群生类，常求诸佛功德法。\u003cbr/\u003e\u003cbr/\u003e     调御世间无等人，修治其意甚明洁，发心普救诸含识，彼能善入回向藏。\u003cbr/\u003e\u003cbr/\u003e     勇猛精进力具足，智慧聪达意清净，普救一切诸群生，其心堪忍不倾动。\u003cbr/\u003e\u003cbr/\u003e     心善安住无与等，意常清净大欢悦，如是为物勤修行，譬如大地普容受。\u003cbr/\u003e\u003cbr/\u003e     不为自身求快乐，但欲救护诸众生，如是发起大悲心，疾得入于无碍地。\u003cbr/\u003e\u003cbr/\u003e     十方一切诸世界，所有众生皆摄受，为救彼故善住心，如是修学诸回向。\u003cbr/\u003e\u003cbr/\u003e     修行布施大欣悦，护持净戒无所犯，勇猛精进心不动，回向如来一切智。\u003cbr/\u003e\u003cbr/\u003e     其心广大无边际，忍力安住不倾动，禅定甚深恒照了，智慧微妙难思议。\u003cbr/\u003e\u003cbr/\u003e     十方一切世界中，具足修治清净行，如是功德皆回向，为欲安乐诸含识。\u003cbr/\u003e\u003cbr/\u003e     大士勤修诸善业，无量无边不可数，如是悉以益众生，令住难思无上智。\u003cbr/\u003e\u003cbr/\u003e     普为一切众生故，不思议劫处地狱，如是曾无厌退心，勇猛决定常回向。\u003cbr/\u003e\u003cbr/\u003e     不求色声香与味，亦不希求诸妙触，但为救度诸群生，常求无上最胜智。\u003cbr/\u003e\u003cbr/\u003e     智慧清净如虚空，修习无边大士行，如佛所行诸行法，彼人如是常修学。\u003cbr/\u003e\u003cbr/\u003e     大士游行诸世界，悉能安隐诸群生，普使一切皆欢喜，修菩萨行无厌足。\u003cbr/\u003e\u003cbr/\u003e     除灭一切诸心毒，思惟修习最上智，不为自己求安乐，但愿众生得离苦。\u003cbr/\u003e\u003cbr/\u003e     此人回向得究竟，心常清净离众毒，三世如来所付嘱，住于无上大法城。\u003cbr/\u003e\u003cbr/\u003e     未曾染著于诸色，受想行识亦如是，其心永出于三有，所有功德尽回向。\u003cbr/\u003e\u003cbr/\u003e     佛所知见诸众生，尽皆摄取无有余，誓愿皆令得解脱，为彼修行大欢喜。\u003cbr/\u003e\u003cbr/\u003e     其心念念恒安住，智慧广大无与等，离痴正念常寂然，一切诸业皆清净。\u003cbr/\u003e\u003cbr/\u003e     彼诸菩萨处于世，不著内外一切法，如风无碍行于空，大士用心亦复然。\u003cbr/\u003e\u003cbr/\u003e     所有身业皆清净，一切语言无过失，心常归向于如来，能令诸佛悉欢喜。\u003cbr/\u003e\u003cbr/\u003e     十方无量诸国土，所有佛处皆往诣，于中睹见大悲尊，靡不恭敬而瞻奉。\u003cbr/\u003e\u003cbr/\u003e     心常清净离诸失，普入世间无所畏，已住如来无上道，复为三有大法池。\u003cbr/\u003e\u003cbr/\u003e     精勤观察一切法，随顺思惟有非有，如是趣于真实理，得入甚深无诤处。\u003cbr/\u003e\u003cbr/\u003e     以此修成坚固道，一切众生莫能坏，善能了达诸法性，普于三世无所著。\u003cbr/\u003e\u003cbr/\u003e     如是回向到彼岸，普使群生离众垢，永离一切诸所依，得入究竟无依处。\u003cbr/\u003e\u003cbr/\u003e     一切众生语言道，随其种类各差别，菩萨悉能分别说，而心无著无所碍。\u003cbr/\u003e\u003cbr/\u003e     菩萨如是修回向，功德方便不可说，能令十方世界中，一切诸佛皆称叹。","cnt":0,"sort":6633402,"author":"佚名","prev":"6633401.html","next":"6633403.html","book_title":"大方广佛华严经八十卷","updateTimeFmt":"2024-03-28 17:25:49","category":"都市小说"}