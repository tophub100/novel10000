{"id":0,"code":"6632274.html","title":"第3章","latest_chapter_name":"正文 第3章","xiao_shuo_code":"9247","content":"\u003cbr/\u003e\u003cbr/\u003e    观自在菩萨行深般若波罗蜜多时，照见五蕴皆空，度一切苦厄。\u003cbr/\u003e\u003cbr/\u003e     “舍利子！色不异空，空不异色；色即是空，空即是色。受、想、行、识，亦复如是。\u003cbr/\u003e\u003cbr/\u003e     “舍利子！是诸法空相，不生不灭，不垢不净，不增不减。是故，空中无色，无受、想、行、识；无眼、耳、鼻、舌、身、意；无色、声、香、味、触、法；无眼界，乃至无意识界；无无明亦无无明尽，乃至无老死亦无老死尽；无苦、集、灭、道；无智，亦无得。\u003cbr/\u003e\u003cbr/\u003e     “以无所得故，菩提萨埵依般若波罗蜜多故，心无挂碍；无挂碍故，无有恐怖，远离颠倒梦想，究竟涅槃。三世诸佛依般若波罗蜜多故，得阿耨多罗三藐三菩提。\u003cbr/\u003e\u003cbr/\u003e     “故知般若波罗蜜多，是大神咒，是大明咒，是无上咒，是无等等咒，能除一切苦真实不虚，故说般若波罗蜜多咒。”\u003cbr/\u003e\u003cbr/\u003e     即说咒曰：\u003cbr/\u003e\u003cbr/\u003e     “揭帝　揭帝　般罗揭帝\u003cbr/\u003e\u003cbr/\u003e     般罗僧揭帝　菩提　僧莎诃”","cnt":0,"sort":6632274,"author":"(唐)玄奘","prev":"6632273.html","next":"","book_title":"般若波罗蜜多心经-玄奘","updateTimeFmt":"2024-03-28 17:25:45","category":"都市小说"}