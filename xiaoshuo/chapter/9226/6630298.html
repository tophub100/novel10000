{"id":0,"code":"6630298.html","title":"第575章 (3)","latest_chapter_name":"正文 第800章 (3)","xiao_shuo_code":"9226","content":"\u003cbr/\u003e\u003cbr/\u003e    太子瑛既死，李林甫数劝上立寿王瑁。上以忠王玙年长，且仁孝恭谨，又好学，意欲立之，犹豫岁馀不决。自念春秋浸高，三子同日诛死，继嗣未定，常忽忽不乐，寝膳为之减。高力士乘间请其故，上曰：“汝，我家老奴，岂不能揣我意！”力士曰：“得非以郎君未定邪？”上曰：“然。”对曰：“大家何必如此虚劳圣心，但推长而立，谁敢复争！”上曰：“汝言是也！汝言是也！”由是遂定。六月，庚子，立玙为太子。\u003cbr/\u003e\u003cbr/\u003e     辛丑，以岐州刺史萧炅为河西节度使总留后事，鄯州都督杜希望为陇右节度使，太仆卿王昱为剑南节度使，分道经略吐蕃，仍毁所立赤岭碑。\u003cbr/\u003e\u003cbr/\u003e     突骑施可汗功禄，素廉俭，每攻战所得，辄与诸部分之，不留私蓄，由是众乐为用。既尚唐公主，又潜通突厥及吐蕃，突厥、吐蕃各以女妻之。苏禄以三国女为可敦，又立数子为叶护，用度浸广，由是攻战所得，不复更分。晚年病风，一手挛缩，诸部离心。酋长莫贺达干、都摩度两部最强，其部落又分为黄姓、黑姓，互相乖阻，于是莫贺达干勒兵夜袭苏禄，杀之。都摩度初与莫贺达干连谋，既而复与之异，立苏禄之子骨啜为吐火仙可汗，以收其馀众，与莫贺达干相攻。莫贺达干遣使告碛西节度使盖嘉运，上命嘉运招集突骑施、拔汗那以西诸国；吐火仙与都摩度据碎叶城，黑姓可汗尔微特勒据怛逻斯城，相与连兵以拒唐。\u003cbr/\u003e\u003cbr/\u003e     太子将受册命，仪注有中严、外办及绛纱袍，太子嫌与至尊同称，表请易之。左丞相裴耀卿奏停中严，改外办曰外备，改绛纱袍为朱明服。秋，七月，己巳，上御宣政殿，册太子。故事，太子乘辂至殿门。至是，太子不就辂，自其宫步入。是日，赦天下。己卯，册忠王妃韦氏为太子妃。\u003cbr/\u003e\u003cbr/\u003e     杜希望将鄯州之众夺吐蕃河桥，筑盐泉城于河左，吐蕃发兵三万逆战，希望众少，不敌，将卒皆惧。左威卫郎将王忠嗣帅所部先犯其陈，所向辟易，杀数百人，虏陈乱。希望纵兵乘之，虏遂大败。置镇西军于盐泉。忠嗣以功迁左金吾将军。\u003cbr/\u003e\u003cbr/\u003e     八月，辛巳，勃海王武艺卒，子钦茂立。\u003cbr/\u003e\u003cbr/\u003e     九月，丙申朔，日有食之。\u003cbr/\u003e\u003cbr/\u003e     初，仪凤中，吐蕃陷安戎城而据之，其地险要，唐屡攻之，不克。剑南节度使王昱筑两城于其侧，顿军蒲婆岭下，运资粮以逼之。吐蕃大发兵救安戎城，昱众大败，死者数千人。昱脱身走，粮仗军资皆弃之。贬昱括州刺史，再贬高要尉而死。\u003cbr/\u003e\u003cbr/\u003e     戊午，册南诏蒙归义为云南王。\u003cbr/\u003e\u003cbr/\u003e     归义之先本哀牢夷，地居姚州之西，东南接交趾，西北接吐蕃。蛮语谓王曰诏，先有六诏：曰蒙舍，曰蒙越，曰越析，曰浪穹，曰样备，曰越澹，兵力相埒，莫能相壹；历代因之以分其势。蒙舍最在南，故谓之南诏。高宗时，蒙舍细奴逻初入朝。细奴逻生逻盛，逻盛生盛逻皮，盛逻皮生皮逻阁。皮逻阁浸强大，而五诏微弱；会有破渳河蛮之功，乃赂王昱，求合六诏为一。昱为之奏请，朝迁许之，仍赐名归义。于是以兵威胁服群蛮，不从者灭之，遂击破吐蕃，徙居大和城；其后卒为边患。\u003cbr/\u003e\u003cbr/\u003e     冬，十月，戊寅，上幸骊山温泉，壬辰，上还宫。\u003cbr/\u003e\u003cbr/\u003e     是岁，于西京、东都往来之路，作行宫千馀间。\u003cbr/\u003e\u003cbr/\u003e     分左右羽林置龙武军，以万骑营隶焉。润州刺史齐澣奏：“旧自瓜步济江，迂六十里。请自京口埭下直济江，穿伊娄河二十五里即达扬子县，立伊娄埭。”从之。\u003cbr/\u003e\u003cbr/\u003e     开元二十七年己卯，公元七三九年春，正月，壬寅，命陇右节度大使荣王琬自至本道巡按处置诸军，选募关内、河东壮士三五万人，诣陇右防遏，至秋末无寇，听还。\u003cbr/\u003e\u003cbr/\u003e     群臣请加尊号曰圣文；二月，己巳，许之，因赦天下，免百姓今年田租。\u003cbr/\u003e\u003cbr/\u003e     夏，四月，癸酉，敕：“诸阴阳术数，自非婚丧卜择，皆禁之。”\u003cbr/\u003e\u003cbr/\u003e     己丑，以牛仙客为兵部尚书兼侍中，李林甫为吏部尚书兼中书令，总文武选事。\u003cbr/\u003e\u003cbr/\u003e     六月，癸酉，以御史大夫李适之兼幽州节度使。\u003cbr/\u003e\u003cbr/\u003e     幽州将赵堪、白真陁罗矫节度使张守珪之命，使平卢军使乌知义邀击叛奚馀党于横水之北；知义不从，白真陁罗矫称制指以迫之。知义不得已出师，与虏遇，先胜后败；守珪隐其败状，以克获闻。事颇泄，上令内谒者监牛仙童作察之。守珪重赂仙童，归罪于白真陁罗，逼令自缢死。仙童有宠于上，众宦官疾之，共发其事。上怒，甲戌，命杨思勖杖杀之。思勖缚格，杖之数百，刳取其心，割其肉啖之。守珪坐贬括州刺史。太子太师萧嵩尝赂仙童以城南良田数顷，李林甫发之，嵩坐贬青州刺史。\u003cbr/\u003e\u003cbr/\u003e     秋，八月，乙亥，碛西节度使盖嘉运擒突骑施可汗吐火仙。嘉运攻碎叶城，吐火仙出战，败走，擒之于贺逻岭。分遣疏勒镇守使夫蒙灵察与拔汗那王阿悉烂达干潜引兵突入怛逻斯城，擒黑姓可汗尔微，遂入曳建城，取交河公主，悉收散发之民数万以与拔汗那王，威震西陲。\u003cbr/\u003e\u003cbr/\u003e     壬午，吐蕃寇白草、安人等军，陇右节度使萧炅击破之。\u003cbr/\u003e\u003cbr/\u003e     甲申，追谥孔子为文宣王。先是，祀先圣先师，周公南向，孔子东向坐。制：“自今孔子南向坐，被王者之服，释奠用宫悬。”追赠弟子皆为公、侯、伯。\u003cbr/\u003e\u003cbr/\u003e     九月，戊午，处木昆、鼠尼施、弓月等诸部先隶突骑施者，皆帅众内附，仍请徙居安西管内。\u003cbr/\u003e\u003cbr/\u003e     太子更名绍。\u003cbr/\u003e\u003cbr/\u003e     冬，十月，辛巳，改修东都明堂。\u003cbr/\u003e\u003cbr/\u003e     丙戌，上幸骊山温泉；十一月，辛丑，还宫。\u003cbr/\u003e\u003cbr/\u003e     甲辰，明堂成。\u003cbr/\u003e\u003cbr/\u003e     剑南节度使张宥，文吏不习军旅，悉以军政委团练副使章仇兼琼。兼琼入奏事，盛言安戎城可取，上悦之。丁巳，以宥为光禄卿。十二月，以兼琼为剑南节度使。\u003cbr/\u003e\u003cbr/\u003e     初，睿宗丧既除，祫于太庙；自是三年一祫，五年一秂。是岁，夏既秂，冬又当祫。太常议以为祭数则渎，请停今年祫祭，自是通计五年一祫、一秂；从之。\u003cbr/\u003e\u003cbr/\u003e     开元二十八年庚寅，公元七四零年春，正月，癸巳，上幸骊山温泉；庚子，还宫。二月，荆州长史张九龄卒。上虽以九龄忤旨逐之，然终爱重其人，每宰相荐士，辄问曰：“风度得如九龄不？”\u003cbr/\u003e\u003cbr/\u003e     三月，丁亥朔，日有食之。\u003cbr/\u003e\u003cbr/\u003e     章仇兼琼潜与安戎城中吐蕃翟都局及维州别驾董承晏结谋，使局开门引内唐兵，尽杀吐蕃将卒，使监察御史许远将兵守之。远，敬宗之曾孙也。\u003cbr/\u003e\u003cbr/\u003e     甲寅，盖嘉运入献捷。上赦吐火仙罪，以为左金吾大将军。嘉运请立阿史那怀道之子昕为十姓可汗；从之。夏，四月，辛未，以昕妻李氏为交河公主。\u003cbr/\u003e\u003cbr/\u003e     六月，吐蕃围安戎城。\u003cbr/\u003e\u003cbr/\u003e     上嘉盖嘉运之功，以为河西、陇右节度使，使之经略吐蕃。嘉运恃恩流连，不时发。左丞相裴耀卿上疏，以为：“臣近与嘉运同班，观其举措，诚勇烈有馀，然言气矜夸，恐难成事。昔莫敖忸于蒲骚之役，卒丧楚师；今嘉运有骄敌之色，臣窃忧之。况防秋非远，未言发日，若临事始去，则吏卒尚未相识，何以制敌！且将军受命，凿凶门而出；今乃酣宴朝夕，殆非忧国爱人之心。若不可改易，宜速遣进涂，仍乞圣恩严加训励。”上乃趣嘉运行。已而嘉运竟无功。\u003cbr/\u003e\u003cbr/\u003e     秋，八月，甲戌，幽州奏破奚、契丹。\u003cbr/\u003e\u003cbr/\u003e     冬，十月，甲子，上幸骊山温泉；辛巳，还宫。\u003cbr/\u003e\u003cbr/\u003e     吐蕃寇安戎城及维州；发关中强骑救之，吐蕃引去。更命安戎城曰平戎。\u003cbr/\u003e\u003cbr/\u003e     十一月，罢牛仙客朔方、河东节度使。\u003cbr/\u003e\u003cbr/\u003e     突骑施莫贺达干闻阿史那昕为可汗，怒曰：“首诛苏禄，我之谋也；今立史昕，何以赏我？”遂帅诸部叛。上乃立莫贺达干为可汗，使统突骑施之众，命盖嘉运招谕之。十二月，乙卯，莫贺达干降。\u003cbr/\u003e\u003cbr/\u003e     金城公主薨；吐蕃告丧，且请和，上不许。\u003cbr/\u003e\u003cbr/\u003e     是岁，天下县千五百七十三，户八百四十一万二千八百七十一，口四千八百一十四万三千六百九。西京、东都米斛直钱不满二百，绢匹亦如之。海内富安，行者虽万里不持寸兵。\u003cbr/\u003e\u003cbr/\u003e     开元二十九年辛巳，公元七四一年春，正月，癸巳，上幸骊山温泉。\u003cbr/\u003e\u003cbr/\u003e     丁酉，制：“承前诸州饥馑，皆待奏报，然始开仓赈给。道路悠远，何救悬绝！自今委州县长官与采访使量事给讫奏闻。”\u003cbr/\u003e\u003cbr/\u003e     庚子，上还宫。上梦玄元皇帝告云：“吾有像在京城西南百馀里，汝遣人求之，吾当与汝兴庆宫相见。”上遣使求得之于眛厔楼观山间。夏，闰四月，迎置兴庆宫。五月，命画玄元真容，分置诸州开元观。\u003cbr/\u003e\u003cbr/\u003e     六月，吐蕃四十万众入寇，至安仁军，浑崖峰骑将臧希液帅众五千击破之。\u003cbr/\u003e\u003cbr/\u003e     秋，七月，丙寅，突厥遣使来告登利可汗之丧。初，登利从叔二人，分典兵马，号左、右杀。登利患两杀之专，与其母谋，诱右杀，斩之，自将其众。左杀判阙特勒兵攻登利，杀之，立毗伽可汗之子为可汗；俄为骨咄叶护所杀，更立其弟；寻又杀之，骨咄叶护自立为可汗。上以突厥内乱，癸酉，命左羽林将军孙老奴招谕回纥、葛逻禄、拔悉密等部落。\u003cbr/\u003e\u003cbr/\u003e     乙亥，东都洛水溢，溺死者千馀人。\u003cbr/\u003e\u003cbr/\u003e     平卢兵马使安禄山，倾巧，善事人，人多誉之。上左右至平卢者，禄山皆厚赂之，由是上益以为贤。御史中丞张利贞为河北采访使，至平卢。禄山曲事利贞，乃至左右皆有赂。利贞入奏，盛称禄山之美。八月，乙未，以禄山为营州都督，充平卢军使，两蕃、勃海、黑水四府经略使。\u003cbr/\u003e\u003cbr/\u003e     冬，十月，丙申，上幸骊山温泉。\u003cbr/\u003e\u003cbr/\u003e     壬寅，分北庭、安西为二节度。\u003cbr/\u003e\u003cbr/\u003e     十一月，庚戌，司空邠王守礼薨。守礼庸鄙无才识，每天将雨及霁，守礼必先言之，已而皆验。岐、薛诸王言于上曰：“邠兄有术。”上问其故，对曰：“臣无术。则天时以章怀之故，幽闭宫中十馀年，岁赐敕杖者数四，背瘢甚厚，将雨则沉闷，将霁则轻爽，臣以此知之耳。”因流涕沾襟；上亦为之惨然。\u003cbr/\u003e\u003cbr/\u003e     辛酉，上还宫。\u003cbr/\u003e\u003cbr/\u003e     辛未，太尉宁王宪薨。上哀惋特甚，曰：“天下，兄之天下也；兄固让于我，为唐太伯，常名不足以处之。”乃谥曰让皇帝。其子汝阳王□，上表追述先志谦冲，不敢当帝号；上不许。剑日，内出服，以手书致于灵座，书称“隆基白”；又名其墓曰惠陵，追谥其妃元氏曰恭皇后，附葬焉。\u003cbr/\u003e\u003cbr/\u003e     十二月，乙巳，吐蕃屠达化县，陷石堡城，盖嘉运不能御。","cnt":0,"sort":6630298,"author":"司马光","prev":"6630297.html","next":"6630299.html","book_title":"资治通鉴","updateTimeFmt":"2024-03-28 17:25:38","category":"都市小说"}