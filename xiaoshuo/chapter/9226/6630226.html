{"id":0,"code":"6630226.html","title":"第503章 (3)","latest_chapter_name":"正文 第800章 (3)","xiao_shuo_code":"9226","content":"\u003cbr/\u003e\u003cbr/\u003e    高昌王黮伯雅卒，子文泰立。\u003cbr/\u003e\u003cbr/\u003e     丙申，渝州人张大智反，刺史薛敬仁弃城走。\u003cbr/\u003e\u003cbr/\u003e     壬寅，高开道引突厥二万骑寇幽州。\u003cbr/\u003e\u003cbr/\u003e     突厥恶弘农公刘世让为己患，遣其臣曹般陁来，言世让与可汗通谋，欲为乱，上信之。冬，十月，丙午，杀世让，籍其家。\u003cbr/\u003e\u003cbr/\u003e     秦王世民犹在并州，己未，诏世民引军还。\u003cbr/\u003e\u003cbr/\u003e     上幸华阴。\u003cbr/\u003e\u003cbr/\u003e     张大智侵涪州，刺史田世康等讨之，大智以众降。\u003cbr/\u003e\u003cbr/\u003e     初，上遣右武候大将军李高迁助朔州总管高满政守马邑，苑君璋引突厥万馀骑至城下，满政击破之。颉利可汗怒，大发兵攻马邑。高迁惧，帅所部二千人斩关宵遁，虏邀之，失亡者半。颉利自帅众攻城，满政出兵御之，或一日战十馀合。上命行军总管刘世让救之，至松子岭，不敢进，还保崞城。会颉利遣使求婚，上曰：“释马邑之围，乃可议婚。”颉利欲解兵，义成公主固请攻之。颉利以高开道善为攻具，召开道，与之攻马邑甚急。颉利诱满政使降，满政骂之。粮且尽，救兵未至，满政欲溃围走朔州，右虞候杜士远以虏兵盛，恐不免，壬戌，杀满政降于突厥，苑君璋复杀城中豪杰与满政同谋者三十馀人。上以满政子玄积为上柱国，袭爵。丁卯，突厥复请和亲，以马邑归唐；上以将军秦武通为朔州总管。\u003cbr/\u003e\u003cbr/\u003e     突厥数为边患，并州大总管府长史窦静表请于太原置屯田，以省馈运；议者以为烦扰，不许。静切论不已，敕征静入朝，使与裴寂、萧瑀、封德彝相论难于上前，寂等不能屈，乃从静议，岁收数千斛，上善之，命检校并州大总管。静，抗之子也。十一月，辛巳，秦王世民复请增置屯田于并州之境，从之。\u003cbr/\u003e\u003cbr/\u003e     黄州总管周法明将兵击辅公祏，张善安据夏口，拒之。法明屯荆口镇，壬午，法明登战舰饮酒，善安遣刺客数人诈乘鱼鲽而至，见者不以为虞，遂杀法明而去。\u003cbr/\u003e\u003cbr/\u003e     甲申，舒州总管张镇周等击辅公祏将陈当世于猷州之黄沙，大破之。\u003cbr/\u003e\u003cbr/\u003e     丁亥，上校猎于华阴。己丑，迎劳秦王世民于忠武顿。\u003cbr/\u003e\u003cbr/\u003e     十二月，癸卯，安抚使李大亮诱张善安，执之。大亮击善安于洪州，与善安隔水而陈，遥相与语。大亮谕以祸福，善安曰：“善安初无反心，正为将士所误；欲降又恐不免。”大亮曰：“张总管有降心，则与我一家耳。”因单骑渡水入其陈，与善安执手共语，示无猜间。善安大悦，遂许之降。既而善安将数十骑诣大亮营，大亮止其骑于门外，引善安入，与语，久之，善安辞去，大亮命武士执之，从骑皆走。善安营中闻之，大怒，悉众而来，将攻大亮。大亮使人谕之曰：“吾不留总管。总管赤心归国，谓我曰：‘若还营，恐将士或有异同，为其所制。’故自留不去耳，卿辈何怒于我！”其党复大骂曰：“张总管卖我以自媚于人。”遂皆溃去。大亮追击，多所虏获。送善安于长安，善安自称不与辅公祏交通，上赦其罪，善遇之；及公祏败，得所与往还书，乃杀之。\u003cbr/\u003e\u003cbr/\u003e     甲寅，车驾至长安。\u003cbr/\u003e\u003cbr/\u003e     己巳，突厥寇定州，州兵击走之。\u003cbr/\u003e\u003cbr/\u003e     庚申，白简、白狗羌并遣使入贡。\u003cbr/\u003e\u003cbr/\u003e     武德七年甲申，公元六二四年春，正月，依周、齐旧制，每州置大中正一人，掌知州内人物，品量望第，以本州门望高者领之，无品秩。\u003cbr/\u003e\u003cbr/\u003e     壬午，赵郡王孝恭击辅公祏别将于枞阳，破之。\u003cbr/\u003e\u003cbr/\u003e     庚寅，邹州人邓同颖杀刺史李士衡反。\u003cbr/\u003e\u003cbr/\u003e     丙申，以白狗等羌地置维、恭二州。\u003cbr/\u003e\u003cbr/\u003e     二月，辛丑，辅公祏遣兵围猷州，刺史左难当婴城自守。安抚使李大亮引兵击公祏，破之。赵郡王孝恭攻公祏鹊头镇，拔之。\u003cbr/\u003e\u003cbr/\u003e     丁未，高丽王建武遣使来请班历。遣使册建武为辽东郡王、高丽王；以百济王夫馀璋为带方郡王，新罗王金真平为乐浪郡王。\u003cbr/\u003e\u003cbr/\u003e     始州獠反，遣行台仆射窦轨讨之。\u003cbr/\u003e\u003cbr/\u003e     己酉，诏：“诸州有明一经以上未仕者，咸以名闻；州县及乡皆置学。”\u003cbr/\u003e\u003cbr/\u003e     壬子，行军副总管权文诞破辅公祏之党于猷州，拔其枚洄等四镇。\u003cbr/\u003e\u003cbr/\u003e     丁巳，上幸国子学，释奠；诏诸王公子弟各就学。\u003cbr/\u003e\u003cbr/\u003e     戊午，改大总管为大都督府。\u003cbr/\u003e\u003cbr/\u003e     己未，高开道将张金树杀开道来降。开道见天下皆定，欲降，自以数反覆，不敢；且恃突厥之众，遂无降意。其将卒皆山东人，思乡里，咸有离心。开道选勇敢士数百，谓之假子，常直阁内，使金树领之。故刘黑闼将张君立亡在开道所，与金树密谋取开道。金树遣其党数人入阁内，与假子游戏，向夕，潜断其弓弦，藏刀槊于床下，合暝，抱之趋出，金树帅其党大噪，攻开道阁，假子将御之，而弓弦皆绝，刀槊已失，争出降；君立亦举火于外与相应，内外惶扰。开道知不免，乃擐甲持兵坐堂上，与妻妾奏乐酣饮，众惮其勇，不敢逼。天且明，开道缢妻妾及诸子，乃自杀。金树陈兵，悉收假子斩之，并杀君立，死者五百馀人。遣使来降，诏以其地置妫州。壬戌，以金树为北燕州都督。\u003cbr/\u003e\u003cbr/\u003e     戊辰，洋、集二州獠反，陷隆州晋城。\u003cbr/\u003e\u003cbr/\u003e     是月，太保吴王杜伏威薨。辅公祏之反也，诈称伏威之命以绐其众。及公祏平，赵郡王孝恭不知其诈，以状闻；诏追除伏威名，籍没其妻子。及太宗即位，知其冤，赦之，复其官爵。\u003cbr/\u003e\u003cbr/\u003e     三月，初定令，以太尉、司徒、司空为三公，次尚书、门下、中书、秘书、殿中、内侍为六省，次御史台，次太常至太府为九寺，次将作监，次国子学，次天策上将府，次左、右卫至左、右领卫为十四卫；东宫置三师、三少、詹事及两坊、三寺、十率府；王、公置府佐、国官，公主置邑司，并为京职事官。州、县、镇、戌为外职事官。自开府议同三司至将仕郎二十八队，为文散官；骠骑大将军至陪戎副尉三十一阶，为武散官；上柱国至武骑尉十二等，为勋官。\u003cbr/\u003e\u003cbr/\u003e     丙戌，赵郡王孝恭破辅公祏于芜湖，拔梁山等三镇。辛卯，安抚使任瑰拔扬子城，广陵城主龙龛降。\u003cbr/\u003e\u003cbr/\u003e     丁酉，突厥寇原州。\u003cbr/\u003e\u003cbr/\u003e     戊戌，赵郡王孝恭克丹杨。\u003cbr/\u003e\u003cbr/\u003e     先是，辅公祏遣其将冯慧亮、陈当世将舟师三万屯博望山，陈正通、徐绍宗将步骑二万屯青林山，仍于梁山连铁锁以断江路，筑却月城，延袤十馀里，又结垒江西以拒官军。孝恭与李靖帅舟师次舒州，李世勣帅步卒一万渡淮，拔寿阳，次硖石。慧亮等坚壁不战，孝恭遣奇兵绝其粮道，慧亮等军乏食，夜，遣兵薄孝恭营，孝恭安卧不动。孝恭集诸将议军事，皆曰：“慧亮等拥强兵，据水陆之险，攻之不可猝拔，不如直指丹杨，掩其巢穴。丹杨既溃，慧亮等自降矣！”孝恭将从其议，李靖曰：“公祏精兵虽在此水陆二军，然后自将亦为不少，今博望诸栅尚不能拔，公祏保据石头，岂易取哉！进攻丹杨，旬月不下，慧亮等蹑吾后，腹背受敌，此危道也。慧亮、正通皆百战馀贼，其心非不欲战，正以公祏立计使之持重，欲以老我师耳。我今攻其城以挑之，一举可破也！”孝恭然之，使羸兵先攻贼垒而勒精兵结陈以待之。攻垒者不胜而走，贼出兵追之，行数里，遇大军，与战，大破之。阚棱免胄谓贼众曰：“汝曹不识我邪？何敢来与我战！”贼众多棱故部曲，皆无斗志，或有拜者，由是遂败。孝恭、靖乘胜逐北，转战百馀里，博山、青林两戍皆溃，慧亮、正通等遁归，杀伤及溺死者万馀人。李靖兵先至丹杨，公祏大惧，拥兵数万，弃城东走，欲就左游仙于会稽，李世勣追之。公祏至句容，从兵能属者才五百人，夜，宿常州，其将吴骚等谋执之。公祏觉之，弃妻子，独将腹心数十人，斩关走。至武康，为野人所攻，西门君仪战死。执公祏，送丹杨枭首，分捕馀党，悉诛之，江南皆平。\u003cbr/\u003e\u003cbr/\u003e     己亥，以孝恭为东南道行台右仆射，李靖为兵部尚书。顷之，废行台，以孝恭为杨州大都督，靖为府长史。上深美靖功，曰：“靖，萧、辅之膏肓也。”\u003cbr/\u003e\u003cbr/\u003e     阚棱功多，颇自矜伐。公祏诬棱与己通谋。会赵郡王孝恭籍没贼党田宅，棱及杜伏威、王雄诞田宅在贼境者，孝恭并籍没之；棱自诉理，忤孝恭，孝恭怒，以谋反诛之。\u003cbr/\u003e\u003cbr/\u003e     夏，四月，庚子朔，赦天下。\u003cbr/\u003e\u003cbr/\u003e     是日，颁新律令，比开皇旧制增新格五十三条。\u003cbr/\u003e\u003cbr/\u003e     初定均田租、庸、调法：丁、中之民，给田一顷，笃疾减什之六，寡妻妾减七；皆以什之二为世业，八为口分。每丁岁入租粟二石。调随土地所宜，绫、绢、絡、布。岁役二旬；不役则收其佣，日三尺；有事而加役者，旬有五日，免其调；三旬，租、调俱免。水旱虫霜为灾，什损四以上免租，损六以上免调，损七已上课役俱免。凡民赀业分九等。百户为里，五里为乡，四家为邻，四邻为保。在城邑者为坊，田野者为村。食禄之家，无得与民争利；工商杂类，无预士伍。男女始生为黄，四岁为小，十六为中，二十为丁，六十为老。岁造计帐，三年造户籍。\u003cbr/\u003e\u003cbr/\u003e     丁未，党项寇松州。\u003cbr/\u003e\u003cbr/\u003e     庚申，通事舍人李凤起击万州反獠，平之。\u003cbr/\u003e\u003cbr/\u003e     五月，辛未，突厥寇朔州。\u003cbr/\u003e\u003cbr/\u003e     甲戌，羌与吐谷浑同寇松州。遣益州行台左仆射窦轨自翼州道，扶州刺史蒋善合自芳州道击之。\u003cbr/\u003e\u003cbr/\u003e     丙戌，作仁智宫于宜君。\u003cbr/\u003e\u003cbr/\u003e     丁亥，窦轨破反獠于方山，俘二万馀口。","cnt":0,"sort":6630226,"author":"司马光","prev":"6630225.html","next":"6630227.html","book_title":"资治通鉴","updateTimeFmt":"2024-03-28 17:25:38","category":"都市小说"}