{"id":0,"code":"6630488.html","title":"第765章 (2)","latest_chapter_name":"正文 第800章 (3)","xiao_shuo_code":"9226","content":"\u003cbr/\u003e\u003cbr/\u003e    吴历阳公濛知吴将亡，甲午，杀守卫军使王宏。宏子勒兵攻濛，濛射杀之。以德胜节度使周本吴之勋旧，引二骑诣庐州，欲依之。本闻濛至，将见之，其子弘祚固谏，本怒曰：“我家郎君来，何为不使我见！”弘祚合扉不听本出，使人执濛于外，送江都。徐诰遣使称诏杀濛于采石，追废为悖逆庶人，绝属籍。侍卫军使郭悰杀濛妻子于和州，诰归罪于悰，贬池州。\u003cbr/\u003e\u003cbr/\u003e     乙巳，赦张从宾、符彦饶、王晖之党，未伏诛者皆不问。\u003cbr/\u003e\u003cbr/\u003e     梁、唐以来，士民奉使及俘掠在契丹者，悉遣使赎还其家。\u003cbr/\u003e\u003cbr/\u003e     吴司徒、门下侍郎、同平章事、内枢使、忠武节度使王令谋老病无齿，或劝之致仕，令谋曰：“齐王大事未毕，吾何敢自安！”疾亟，力劝徐诰受禅。是月，吴主下诏，禅位于齐。李德诚等复诣金陵帅百官劝进，宋齐丘不署表。九月，癸丑，令谋卒。\u003cbr/\u003e\u003cbr/\u003e     甲寅，以李金全为安远节度使。\u003cbr/\u003e\u003cbr/\u003e     娄继英未及葬梁均王而诛死，诏梁故臣右卫上将军安崇阮与王故妃郭氏葬之。\u003cbr/\u003e\u003cbr/\u003e     丙寅，吴主命江夏王璾奉玺绶于齐。冬，十月，甲申，齐王诰即皇帝位于金陵，大赦，改元升元，国号唐。追尊太祖武王曰武皇帝。乙酉，遣右丞相玠奉册诣吴主，称受禅老臣诰谨拜稽首上皇帝尊号曰高尚思玄弘古让皇，宫室、乘舆、服御皆如故，宗庙、正朔、徽章、服色悉从吴制。丁亥，立徐知证为江王，徐知谔为饶王。以吴太子琏领平卢节度使、兼中书令，封弘农公。\u003cbr/\u003e\u003cbr/\u003e     唐主宴群臣于天泉阁，李德诚曰：“陛下应天顺人，惟宋齐丘不乐。”因出齐丘止德诚劝进书，唐主执书不视，曰：“子嵩三十年旧交，必不相负。”齐丘顿首谢。己丑，唐主表让皇改东都宫殿名，皆取于仙经。让皇常服羽衣，习辟穣术。辛卯，吴宗室建安王珙等十二人皆降爵为公，而加官增邑。丙申，以吴同平章事张延翰及门下侍郎张居咏、中书侍郎李建勋并同平章事。让皇以唐主上表，致书辞之；唐主表谢而不改。丁酉，加宋齐丘大司徒。齐丘虽为左丞相，不预政事，心愠怼，闻制词云“布衣之交”，抗声曰：“臣为布衣时，陛下为刺史；今日为天子，可不用老臣矣。”还家请罪，唐主手诏谢之，亦不改命。久之，齐丘不知所出，乃更上书请迁让皇于它州，及斥远吴太琏，绝其婚；唐主不从。乙巳，立王后宋氏为皇后。戊申，以诸道都统、判元帅府事景通为诸道副元帅、判六军诸卫事、太尉、尚书令、吴王。\u003cbr/\u003e\u003cbr/\u003e     闽主命其弟威武节度使继恭上表告嗣位于晋，且请置邸于都下。\u003cbr/\u003e\u003cbr/\u003e     十一月，乙卯，唐吴王景通更名瓃。唐主赐杨画家杨琏妃号永兴公主；妃闻人呼公主则流涕而辞。戊午，唐主立其子景遂为吉王，景达为寿阳公；以景遂为侍中、东都留守、江都尹，帅留司百官赴东都。\u003cbr/\u003e\u003cbr/\u003e     戊辰，诏加吴越王元瓘天下兵马副元帅，进封吴越国王。\u003cbr/\u003e\u003cbr/\u003e     安远节度使李金全以亲吏胡汉筠为中门使，军府事一以委之。汉筠贪滑残忍，聚敛无厌。帝闻之，以廉吏贾仁沼代之，且召汉筠，欲授以它职，庶保全功臣。汉筠大惧，始劝金全以异谋。乙亥，金全表汉筠病，未任行。金全故人庞令图屡谏曰：“仁沼忠义之士，以代汉筠，所益多矣。”汉筠夜遣壮士逾垣灭令图之族，又毒仁沼，舌烂而卒。汉筠与推官张纬相结，以谄惑金全，金全爱之弥笃。\u003cbr/\u003e\u003cbr/\u003e     十二月戊申，蜀大赦，改明年元曰明德。\u003cbr/\u003e\u003cbr/\u003e     诏加马希范江南诸道都统，制置武平、静江等军事。\u003cbr/\u003e\u003cbr/\u003e     是岁，契丹改元会同，国号大辽，公卿庶官皆仿中国，参用中国人，以赵延寿为枢密使，寻兼政事令。\u003cbr/\u003e\u003cbr/\u003e     天福三年戊戌，公元九三八年春，正月，己酉，日有食之。\u003cbr/\u003e\u003cbr/\u003e     唐德胜节度使兼中书令西平恭烈王周本以不能存吴，愧恨而卒。\u003cbr/\u003e\u003cbr/\u003e     丙寅，唐以侍中吉王景遂参判尚书都省。\u003cbr/\u003e\u003cbr/\u003e     蜀主以武信节度使、同平章事张业为左仆射兼中书侍郎、同平章事、枢密使，武泰节度使王处回兼武信节度使、同平章事。\u003cbr/\u003e\u003cbr/\u003e     二月，庚辰，左散骑常侍张允上《驳赦论》，以为：“帝王遇天灾多肆赦，谓之修德。借有二人坐狱遇赦，则曲者幸免，直者衔冤，冤气升闻，乃所以致灾，非所以弭灾也。”诏褒之。帝乐闻谠言，诏百官各上封事，命使部尚书梁文矩等十人置详定院以考之，无取者留中，可者行之。数月，应诏都无十人，乙未，复降御札趣之。\u003cbr/\u003e\u003cbr/\u003e     三月，丁丑，敕禁民作铜器。初，唐世天下铸钱有三十六冶，丧乱以来，皆废绝，钱日益耗，民多销钱为铜器，故禁之。\u003cbr/\u003e\u003cbr/\u003e     中书舍人李详上疏，以为“十年以来，赦令屡降，诸道职掌皆许推恩，而藩方荐论动逾数百，乃至藏典、书吏、优伶、奴仆，初命则至银青阶，被服皆紫袍象笏，名器僣滥，贵贱不分。请自今诸道主兵将校之外，节度州听奏朱记大将以上十人，他州止听奏都押牙、都虞候、孔目官，自馀但委本道量迁职名而已。”从之。\u003cbr/\u003e\u003cbr/\u003e     夏，四月，甲申，唐宋齐丘自陈丞相不应不豫政事，唐主答以省署未备。\u003cbr/\u003e\u003cbr/\u003e     吴让皇固辞旧宫，屡请徙居；李德诚等亦亟以为言。五月，戊午，唐主改润州牙城为丹杨宫，以李建勋为迎奉让皇使。\u003cbr/\u003e\u003cbr/\u003e     杨光远自恃拥重兵，颇干预朝政，屡有抗奏，帝常屈意从之。庚申，以其子承祚为左威卫将军，尚帝女长安公主，次子承信亦拜美官，宠冠当时。\u003cbr/\u003e\u003cbr/\u003e     壬戌，唐主以左宣威副统军王舆为镇海留后，客省使公孙圭为监军使，亲吏马思让为丹杨宫使，徙让皇居丹杨宫。宋齐丘复自陈为左右所间，唐主大怒；齐丘归第，白衣待罪。或曰：“齐丘旧臣，不宜以小过弃之。”唐主曰：“齐丘有才，不识大体。”乃命吴王瓃持手诏召之。\u003cbr/\u003e\u003cbr/\u003e     六月，壬午，或献毒酒方于唐主，唐主曰：“犯吾法者自有常刑，安用此为！”群臣争请改府寺州县名有吴及杨者，留守判官杨嗣请更姓羊，徐玠曰：“陛下自应天顺人，事非逆取，而谄邪之人专事改更，咸非急务，不可从也。”唐主然之。\u003cbr/\u003e\u003cbr/\u003e     河南留守高行周奏修洛阳宫。丙戌，左谏议大夫薛融谏曰：“今宫室虽经焚毁，犹侈于帝尧之茅茨；所费虽寡，犹多于汉文之露台。况魏城未下，公私困窘，诚非陛下修宫馆之日；请俟海内平宁，营之未晚。”上纳其言，仍赐诏褒之。\u003cbr/\u003e\u003cbr/\u003e     己丑，金部郎中经铸奏：“窃见乡村浮户，非不勤稼穑，非不乐安居，但以种木未盈十年，垦田未及三顷，似成生业，已为县司收供徭役，责之重赋，威以严刑，故不免捐功舍业，更思他适。乞自今民垦田及五顷以上，三年外乃听县司徭役。”从之。\u003cbr/\u003e\u003cbr/\u003e     秋，七月，中书奏：“朝代虽殊，条制无异。请委官取明宗及清泰时敕，详定可久行者编次之。”己酉，诏左谏议大夫薛融等详定。\u003cbr/\u003e\u003cbr/\u003e     辛酉，敕作受命宝，以“受天明命，惟德允昌”为文。\u003cbr/\u003e\u003cbr/\u003e     八月，帝上尊号于契丹主及太后，戊寅，以冯道为太后册礼使，左仆射刘煦为契丹主册礼使，备卤薄、仪仗、车辂，诣契丹行礼；契丹主大悦。帝事契丹甚谨，奉表称臣，谓契丹主为“父皇帝”；每契丹使至，帝于别殿拜受诏敕。岁输金帛三十万之外，吉凶庆吊，岁时赠遗，玩好珍异，相继于道。乃至应天太后、元帅太子、伟王、南、北二王、韩延徽、赵延寿等诸大臣皆有赂遗。小不如意，辄来责让，帝常卑辞谢之。晋使者至契丹，契丹骄倨，多不逊语。使者还，以闻，朝野咸以为耻，而帝事之曾无倦意，以是终帝之世，与契丹无隙。然所输金帛不过数县租赋，往往托以民困，不能满数。其后契丹主屡止帝上表称臣，但令为书称“儿皇帝”，如家人礼。\u003cbr/\u003e\u003cbr/\u003e     初，契丹主既得幽州，命曰南京，以唐降将赵思温为留守。思温子延照在晋，帝以为祁州刺史。思温密令延照言虏情终变，请以幽州内附；帝不许。\u003cbr/\u003e\u003cbr/\u003e     契丹遣使诣唐，宋齐丘劝唐主厚贿之，俟至淮北，潜遣人杀之，欲以间晋。\u003cbr/\u003e\u003cbr/\u003e     壬午，杨光远奏前澶州刺史冯晖自广晋城中出战，因来降，言范延光食尽穷困；己丑，以晖为义成节度使。杨光远攻广晋，岁馀不下，帝以师老民疲，遣内职朱宪入城谕范延光，许移大藩，曰：“若降而杀汝，白日在上，吾无以享国。”延光谓节度副使李式曰：“主上重信，云不死则不死矣。”乃撤守备，然犹迁延未决。宣徽南院使刘处让复入谕之，延光意乃决。九月，乙巳朔，杨光远送延光二子守图、守英诣大梁。己酉，延光遣牙将奉表待罪。壬子，诏书至广晋，延光帅其众素服于牙门，使者宣诏释之，朱宪，汴州人也。\u003cbr/\u003e\u003cbr/\u003e     契丹遣使如洛阳，取赵延寿妻唐燕国长公主以归。\u003cbr/\u003e\u003cbr/\u003e     壬戌，唐太府卿赵可封请唐主复姓李，立唐宗庙。\u003cbr/\u003e\u003cbr/\u003e     庚午，杨光远表乞入朝；命刘处让权知天雄军府事。己巳，制以范延光为天平节度使，仍赐铁券，应广晋城中将吏军民今日以前罪皆释不问；其张从宾、符彦饶馀党及自官军逃叛入城者，亦释之。延光腹心将佐李式、孙汉威、薛霸皆除防御、团练使、刺史，牙兵皆升为侍卫亲军。初，河阳行军司马李彦珣，邢州人也，父母在乡里，未尝供馈。后与张从宾同反，从宾败，奔广晋，范延光以为步军都监，使登城拒守。杨光远访获其母，置城下以招之，彦王旬引弓射杀其母。延光既降，帝以彦珣为坊州刺史。近臣言彦珣杀母，杀母恶逆不可赦；帝曰：“赦令已行，不可改也。”乃遣之官。\u003cbr/\u003e\u003cbr/\u003e     臣光曰：治国家者固不可无信。然彦珣之恶，三灵所不容，晋高祖赦其叛君之愆，治其杀母之罪，何损于信哉！\u003cbr/\u003e\u003cbr/\u003e     辛未，以杨光远为天雄节度使。\u003cbr/\u003e\u003cbr/\u003e     冬，十月，戊寅，契丹遣使奉宝册，加帝尊号曰英武明义皇帝。\u003cbr/\u003e\u003cbr/\u003e     帝以大梁舟车所会，便于漕运，丙辰，建东京于汴州，复以汴州为开封府，以东都为西京，以西都为晋昌军节度。帝遣兵部尚书王权使契丹谢尊号，权自以累世将相，耻之，谓人曰：“吾老矣，安能向穹庐屈膝！”乃辞以老疾。帝怒，戊子，权坐停官。\u003cbr/\u003e\u003cbr/\u003e     初，郭崇韬既死，宰相罕有兼枢密使者。帝即位，桑维翰、李崧兼之，宣徽使刘处让及宦官皆不悦。杨光远围广晋，处让数以军事衔命往来，光远奏请多逾分，帝常依违，维翰独以法裁折之。光远对处让有不平语，处让曰：“是皆执政之意。”光远由是怨执政。范延光降，光远密表论执政过失；帝知其故而不得已，加维翰兵部尚书，崧工部尚书，皆罢其枢密使；以处让为枢密使。\u003cbr/\u003e\u003cbr/\u003e     太常奏：“今建东京，而宗庙、社稷皆在西京，请迁置大梁。”敕旨：“且仍旧。”\u003cbr/\u003e\u003cbr/\u003e     戊戌，大赦。\u003cbr/\u003e\u003cbr/\u003e     杨延艺故将吴权自爱州举兵攻皎公羡于交州，公羡遣使以赂求救于汉。汉主欲乘其乱而取之，以其子万王弘操为静海节度使，徙封交王，将兵救公羡，汉主自将屯于海门，为之声援。汉主问策于崇文使萧益，益曰：“今霖雨积旬，海道险远，吴权桀黠，未可轻也。大军当持重，多用乡导，然后可进。”不听。命弘操帅战舰自白藤江趣交州。权已杀公羡，据交州，引兵逆战，先于海口多植大杙，锐其首，冒之以铁，遣轻舟乘潮挑战而伪遁，弘操逐之，须臾潮落，汉舰皆碍铁杙不得返，汉兵大败，士卒覆溺者太半；弘操死，汉主恸哭，收馀众而还。先是，著作佐郎侯融劝汉主弭兵息民，至是以兵不振，追咎融，剖棺暴其尸。益，仿之孙也。\u003cbr/\u003e\u003cbr/\u003e     楚顺贤夫人彭氏卒。彭夫人貌陋而治家有法，楚王希范惮之；既卒，希范始纵声色，为长夜之饮，内外无别。有商人妻美，希范杀其夫而夺之，妻誓不辱，自经死。\u003cbr/\u003e\u003cbr/\u003e     河决郓州。\u003cbr/\u003e\u003cbr/\u003e     十一月，范延光自郓州入朝。\u003cbr/\u003e\u003cbr/\u003e     丙午，以闽主昶为闽国王，以左散骑常侍卢损为册礼使，赐昶赭袍。戊申，以威武节度使王继恭为临海郡王。闽主闻之，遣进奏官林恩白执政，以既袭帝号，辞册命及使者。闽谏议大夫黄讽以闽主淫暴，与妻子辞诀入谏，闽主欲杖之，讽曰：“臣若迷国不忠，死亦无怨；直谏被杖，臣不受也。”闽主怒，黜为民。\u003cbr/\u003e\u003cbr/\u003e     帝患天雄节度使杨光远跋扈难制，桑维翰请分天雄之众，加光远太尉、西京留守兼河阳节度使。光远由是怨望，密以赂自诉于契丹，养部曲千馀人，常蓄异志。辛亥，建邺都于广晋府，置彰德军于相州，以澶、卫隶之；置永清军于贝州，以博、冀隶之。澶州旧治顿丘，帝虑契丹为后世之患，遣前淄州刺史汲人刘继勋徙澶州跨德胜津，并顿丘徙焉。以河南尹高行周为广晋尹、邺都留守，贝州防御使王廷胤为彰德节度使，右神武统军王周为永清节度使。廷胤，处存之孙；周，邺都人也。\u003cbr/\u003e\u003cbr/\u003e     范延光屡请致仕，甲寅，诏以太子太师致仕，居于大梁，每预宴会，与群臣无异。延光之反也，相州刺史掖人王景拒境不从，戊午，以景为耀州团练使。\u003cbr/\u003e\u003cbr/\u003e     癸亥，敕听公私自铸铜钱，无得杂以铅铁，每十钱重一两，以“天福无宝”为文。仍令盐铁颁下模范，惟禁私作铜器。\u003cbr/\u003e\u003cbr/\u003e     立右金吾卫上将军重贵为郑王，充开封尹。\u003cbr/\u003e\u003cbr/\u003e     庚辰，敕先许公私铸钱，虑铜难得，听轻重从便，但勿令缺漏。\u003cbr/\u003e\u003cbr/\u003e     辛丑，吴让皇卒。唐王废朝二十七日，追谥曰睿皇帝。是岁，唐主徙吴王瓃为齐王。\u003cbr/\u003e\u003cbr/\u003e     凤翔节度使李从□严，厚文士而薄武人，爱农民而严士卒，由是将士怨之。会发兵戌西边，既出郊，作乱，突门入城，剽掠于市。从□严发帐下兵击之，乱兵帐，东走，欲自诉于朝廷，至华州，镇国节度使太原张彦泽邀击，尽诛之。","cnt":0,"sort":6630488,"author":"司马光","prev":"6630487.html","next":"6630489.html","book_title":"资治通鉴","updateTimeFmt":"2024-03-28 17:25:38","category":"都市小说"}