{"id":0,"code":"6630454.html","title":"第731章 (3)","latest_chapter_name":"正文 第800章 (3)","xiao_shuo_code":"9226","content":"\u003cbr/\u003e\u003cbr/\u003e    郢王友珪既得志，遽为荒淫，内外愤怒，友珪虽啖以金缯，终莫之附。驸马都尉赵岩，犨之子，太祖之婿也；左龙虎统军、侍卫亲军都指挥使袁象先，太祖之甥也。岩奉使至大梁，均王友贞密与之谋诛友珪，岩曰：“此事成败，在招讨杨令公耳，得其一言谕禁军，吾事立办。”均王乃遣腹心马慎交之魏州说杨师厚曰：“郢王篡弑，人望属在大梁，公若因而成之，此不世之功也。”且许事成之日赐犒军钱五十万缗。师厚与将佐谋之，曰：“方郢王弑逆，吾不能即讨；今君臣之分已定，无故改图，可乎？”或曰：“郢王亲弑君父，贼也，均王举兵复仇，义也。奉义讨贼，何君臣之有！彼若一朝破贼，公将何以自处乎？”师厚惊曰：“吾几误计。”乃遣其将王舜贤至洛阳，阴与袁象先谋，遣招讨马步都虞候谯人朱汉宾将兵屯滑州为外应。赵岩归洛阳，亦与象先密定计。\u003cbr/\u003e\u003cbr/\u003e     友珪治龙骧军溃乱者，搜捕其党，获者族之，经年不已。时龙骧军有戍大梁者，友珪征之，均王因使人激怒其众曰：“天子以怀州屯兵叛，追汝辈欲尽坑之。”其众皆惧，莫知所为。丙戌，均王奏龙骧军疑惧，未肯前发。戊子，龙骧将校见均王，泣请可生之路，王曰：“先帝与汝辈三十馀年征战，经营王业。今先帝尚为人所弑，汝辈安所逃死乎！”因出太祖画像示之而泣曰：“汝能自趣洛阳雪仇耻，则转祸为福矣。”众皆踊跃呼万岁，请兵仗，王给之。\u003cbr/\u003e\u003cbr/\u003e     庚寅旦，袁象先等帅禁兵数千人突入宫中。友珪闻变，与妻张氏及冯廷谔趋北垣楼下，将逾城，自度不免，令廷谔先杀妻，次杀己，廷谔亦自刭。诸军十馀万大掠都市，百司逃散，中书侍郎、同平章事杜晓、侍讲学士李琫皆为乱兵所杀，门下侍郎、同平章事于兢、宣政使李振被伤。至晡乃定。\u003cbr/\u003e\u003cbr/\u003e     象先、岩赍传国宝诣大梁迎均王，王曰：“大梁国家创业之地，何必洛阳！”乃即帝位于大梁，复称乾化三年，追废友珪为庶人，复博王友文官爵。\u003cbr/\u003e\u003cbr/\u003e     丙申，晋李存晖攻燕檀州，刺史陈确以城降。\u003cbr/\u003e\u003cbr/\u003e     蜀唐道袭自兴元罢归，复为枢密使。太子元膺延疏道袭过恶，以为不应复典机要，蜀主不悦。庚子，以道袭为太子少保。\u003cbr/\u003e\u003cbr/\u003e     三月，甲辰朔，晋周德威拔燕卢台军。\u003cbr/\u003e\u003cbr/\u003e     丁未，帝更名閎；久之，又名瑱。\u003cbr/\u003e\u003cbr/\u003e     庚戌，加杨师厚兼中书令，赐爵邺王，赐语不名，事无巨细必咨而后行。帝遣使招抚朱友谦；友谦复称藩，奉梁年号。\u003cbr/\u003e\u003cbr/\u003e     丙辰，立皇弟友敬为康王。\u003cbr/\u003e\u003cbr/\u003e     乙丑，晋将刘光瀎克古北口，燕居庸关使胡令圭等奔晋。\u003cbr/\u003e\u003cbr/\u003e     戊辰，以保义留后戴思远为节度使，镇邢州。\u003cbr/\u003e\u003cbr/\u003e     燕主守光命大将元行钦将骑七千，牧马于山北，募北山兵以应契丹；又以骑将高行珪为武州刺史，以为外援。晋李嗣源分兵徇山后八军，皆下之；晋王以其弟存矩为新州刺史总之。以燕纳降军使卢文进为裨将。李嗣源进攻武州，高行珪以城降。元行钦闻之，引兵攻行珪，行珪使其弟行周质于晋军以求救，李嗣源引兵救之，行钦解围去。嗣源与行周追至广边军，凡八战，行钦力屈而降；嗣源爱其骁勇，养以为子。嗣源进攻儒州，拔之，以行珪为代州刺史。行周留事嗣源，常与嗣源假子从珂分将牙兵以从。从珂母魏氏，镇州人，先适王氏，生从珂，嗣源从晋王克用战河北，得魏氏，以为妾，故从珂为嗣源子，及长，以勇健善战知名，嗣源爱之。\u003cbr/\u003e\u003cbr/\u003e     吴行营招讨使李涛帅众二万出千秋岭，攻吴越衣锦军。吴越王閔以其子湖州刺史传瓘为北面应援都指挥使以救之，睦州刺史传璿为招讨收复都指挥使，将水军攻吴东洲以分其兵势。\u003cbr/\u003e\u003cbr/\u003e     夏，四月，癸未，以袁象先领镇南节度使、同平章事。\u003cbr/\u003e\u003cbr/\u003e     晋周德威进军逼幽州南门。壬辰，燕主守光遣使致书于德威以请和，语甚卑而哀。德威曰：“大燕皇帝尚未郊天，何雌伏如是邪！予受命讨有罪者，结盟继好，非所闻也。”不答书。守光惧，复遣人祈哀，德威乃以闻于晋王。\u003cbr/\u003e\u003cbr/\u003e     千秋岭道险狭，钱传瓘使人伐木以断吴军之后而击之，吴军大败，虏李涛及士卒三千馀人以归。\u003cbr/\u003e\u003cbr/\u003e     己亥，晋刘光浚拔燕平州，执刺史张在吉。五月，光浚攻营州，刺史杨靖降。\u003cbr/\u003e\u003cbr/\u003e     乙巳，蜀主以兵部尚书王锴为中书侍郎、同平章事。\u003cbr/\u003e\u003cbr/\u003e     杨师厚与刘守奇将汴、滑、徐、兖、魏、博、邢、洺之兵十万大掠赵境，师厚自柏乡入攻土门，趣赵州，守奇自贝州人趣冀州，所过焚掠。庚戌，师厚至镇州，营于南门外，燔其关城。壬子，师厚自九门退军下博，守奇引兵与师厚会攻下博，拔之。晋将李存审、史建瑭戍赵州，兵少，赵王告急于周德威。德威遣骑将李绍衡会赵将王德明同拒梁军。师厚、守奇自弓高渡御河而东，逼沧州，张万进惧，请迁于河南；师厚表徙万进镇青州，以守奇为顺化节度使。\u003cbr/\u003e\u003cbr/\u003e     吴遣宣州副指挥使花虔将兵会广德镇遏使涡信屯广德，将复寇衣锦军。吴越钱传瓘就攻之。\u003cbr/\u003e\u003cbr/\u003e     六月，壬申朔，晋王遣张承业诣幽州，与周德威议军事。\u003cbr/\u003e\u003cbr/\u003e     丙子，蜀主以道士杜光庭为金紫光禄大夫、左谏议大夫，封蔡国公，进号广成先生。光庭博学善属文，蜀主重之，颇与议政事。\u003cbr/\u003e\u003cbr/\u003e     吴越钱传瓘拔广德，虏花虔、涡信以归。\u003cbr/\u003e\u003cbr/\u003e     戊子，以张万进为平卢节度使。\u003cbr/\u003e\u003cbr/\u003e     辛卯，燕主守光遣使诣张承业，请以城降。承业以其无信，不许。\u003cbr/\u003e\u003cbr/\u003e     蜀太子元膺，豭喙龅齿，目视不正，而警敏知书，善骑射，性狷急猜忍。蜀主命杜光庭选纯静有德者使侍东宫，光庭荐儒者许寂、徐简夫，太子未尝与之交言，日与乐工群小嬉戏无度，僚属莫敢谏。\u003cbr/\u003e\u003cbr/\u003e     秋，七月，蜀主将以七夕出游。丙午，太子召诸王大臣宴饮，集王宗翰、内枢密使潘峭、翰林学士承旨高阳毛文锡不至，太子怒曰：“集王不来，必峭与文锡离间也。”大昌军使徐瑶、常谦，素为太子所亲信，酒行，屡目少保唐道袭，道袭惧而起。丁未旦，太子入白蜀主曰：“潘峭、毛文锡离间兄弟。”蜀主怒，命贬逐峭、文锡，以前武泰节度使兼侍中潘炕为内枢密使。太子出，道袭入，蜀主以其事告之，道袭曰：“太子谋作乱，欲召诸将、诸王，以兵锢之，然后举事耳。”蜀主疑焉，遂不出；道袭请召屯营兵入宿卫，许之。内外戒严。\u003cbr/\u003e\u003cbr/\u003e     太子初不为备，闻道袭召兵，乃以天武甲士自卫，捕潘峭、毛文锡至，楇之几死，囚诸东宫；又捕成都尹潘峤，囚诸得贤门。戊申，徐瑶、常谦与怀胜军使严璾等各帅所部兵奉太子攻道袭。至清风楼，道袭引屯营兵出拒战；道袭中流矢，逐至城西，斩之。杀屯营兵甚众，中外惊扰。\u003cbr/\u003e\u003cbr/\u003e     潘炕言于蜀主曰：“太子与唐道袭争权耳，无他志也。陛下宜面谕大臣以安社稷。”蜀主乃召兼中书令王宗侃、王宗贺、前利州团练使王宗鲁等，使发兵讨为乱者徐瑶、常谦等。宗侃等陈于西球场门，兼侍中王宗黯自大门安梯城而入，与瑶、谦战于会同殿前，杀数十人，馀众皆溃。瑶死，谦与太子奔龙跃池，匿于舰中。及暮稍定。己酉旦，太子出就舟人丐食，舟人以告蜀主，遣集王宗翰往慰抚之；比至，太子已为卫士所杀。蜀主疑宗翰杀之，大恸不已。左右恐事变，会张格呈慰谕军民榜，读至“不行斧钺之诛，将误社稷之计”，蜀主收涕曰：“朕何敢以私害公！”于是下诏废太子元膺为庶人。宗翰奏诛手刃太子者，元膺左右坐诛死者数十人，贬窜者甚众。\u003cbr/\u003e\u003cbr/\u003e     庚戌，赠唐道袭太师，谥忠壮；复以潘峭为枢密使。\u003cbr/\u003e\u003cbr/\u003e     甲子，晋五院军使李信拔莫州，擒燕将毕元福。八月，乙亥，李信拔瀛州。\u003cbr/\u003e\u003cbr/\u003e     赐高季昌爵勃海王。\u003cbr/\u003e\u003cbr/\u003e     晋王与赵王閒会于天长。\u003cbr/\u003e\u003cbr/\u003e     楚宁远节度使姚彦章将水军侵吴鄂州，吴以池州团练使吕师造为水陆行营应授使，未至，楚兵引去。\u003cbr/\u003e\u003cbr/\u003e     九月，甲辰，以御史大夫姚洎为中书侍郎，同平章事。\u003cbr/\u003e\u003cbr/\u003e     燕主守光引兵夜出，复取顺州。\u003cbr/\u003e\u003cbr/\u003e     吴越王閔遣其子传瓘、传璿及大同节度使传瑛攻吴常州，营于潘葑。徐温曰：“浙人轻而怯。”帅诸将倍道赴之。至无锡，黑云都将陈祐言于温曰：“彼谓吾远来罢倦，未能战，请以所部乘其无备击之。”乃自他道出敌后，温以大军当其前，夹攻之，吴越大败，斩获甚众。\u003cbr/\u003e\u003cbr/\u003e     高季昌造战舰五百艘，治城堑，缮器械，为攻守之具，招聚亡命，交通吴、蜀，朝廷浸不能制。\u003cbr/\u003e\u003cbr/\u003e     冬，十月，己巳朔，燕主守光帅众五千夜出，将入檀州。庚午，周德威自涿州引兵邀击，大破之。守光以百馀骑逃归幽州，其将卒降者相继。\u003cbr/\u003e\u003cbr/\u003e     蜀潘炕屡请立太子，蜀主以雅王宗辂类己，信王宗杰才敏，欲择一人立之。郑王宗衍最幼，其母徐贤妃有宠，欲立其子，使飞龙使唐文扆讽张格上表请立宗衍。格夜以表示功臣王宗侃等，诈云受密旨，众皆署名。蜀主令相者视诸子，亦希旨言郑王相最贵。蜀主以为众人实欲立宗衍，不得已许之，曰：“宗衍幼懦，能堪其任乎？”甲午，立宗衍为太子。受册华，潘炕以朝廷无事，称疾请老，蜀主不许，涕泣固请，乃许之。国有大疑，常遣使就第问之。\u003cbr/\u003e\u003cbr/\u003e     岭南节度使刘岩求昏于楚，楚王许以女妻之。\u003cbr/\u003e\u003cbr/\u003e     卢龙巡属皆入于晋，燕主守光独守幽州城，求援于契丹；契丹以其无信，竟不救。守光屡请降于晋，晋人疑其诈，终不许。至是，守光登城谓周德威曰：“俟晋王至，吾则开门泥首听命。”德威使白晋王。十一月，甲辰，晋王以监军张承业权知军府事，自诣幽州，辛酉，单骑抵城下，谓守光曰：“朱温篡逆，余本欲与公合河朔五镇之兵兴复唐祚。公谋之不臧，乃效彼狂僣。镇、定二帅皆俯首事公，而公曾不之恤，是以有今日之役。丈夫成败须决所向，公将何如？”守光曰：“今日俎上肉耳，惟王所裁。”王悯之，与折弓矢为誓，曰：“但出相见，保无它也。”守光辞以它日。先是，守光爱将李小喜多赞成守光之恶。言听计从，权倾境内。至是，守光将出降，小喜止之。是夕，小喜逾城诣晋军降，且言城中力竭。壬戌，晋王督诸军四面攻城，克之，擒刘仁恭及其妻妾，守光帅妻子亡去。癸亥，晋王入幽州。\u003cbr/\u003e\u003cbr/\u003e     以宁国节度使王景仁为淮南西北行营招讨应接使，将兵万馀侵庐、寿。","cnt":0,"sort":6630454,"author":"司马光","prev":"6630453.html","next":"6630455.html","book_title":"资治通鉴","updateTimeFmt":"2024-03-28 17:25:38","category":"都市小说"}