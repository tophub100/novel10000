{"id":0,"code":"6629757.html","title":"第37章 (3)","latest_chapter_name":"正文 第800章 (3)","xiao_shuo_code":"9226","content":"\u003cbr/\u003e\u003cbr/\u003e    是时，太后忧梁事不食，日夜泣不止，帝亦患之。会田叔等按梁事来还，至霸昌厩，取火悉烧梁之狱辞，空手来见帝。帝曰：“梁有之乎？”叔对曰：“死罪。有之。”上曰：“其事安在？”田叔曰：“上毋以梁事为问也。”上曰：“何也？”曰：“今梁王不伏诛，是汉法不行也；伏法而太后食不甘味，卧不安席，此忧在陛下也。”上大然之，使叔等谒太后，且曰：“梁王不知也。造为之者，独在幸臣羊胜、公孙诡之属为之耳，谨已伏诛死，梁王无恙也。”太后闻之，立起坐餐，气平复。\u003cbr/\u003e\u003cbr/\u003e     梁王因上书请朝。既至关，茅兰说王，使乘布车，从两骑入，匿于长公主园。汉使使迎王，王已入关，车骑尽居外，不知王处。太后泣曰：“帝果杀吾子！”帝忧恐。于是梁王伏斧质于阙下谢罪。太后、帝大喜，相泣，复如故，悉召王从官入关。然帝益疏王，不与同车辇矣。帝以田叔为贤，擢为鲁相。\u003cbr/\u003e\u003cbr/\u003e     三年甲午，公元前一四七年冬，十一月，罢诸侯御史大夫官。\u003cbr/\u003e\u003cbr/\u003e     夏，四月，地震。旱，禁酤酒。\u003cbr/\u003e\u003cbr/\u003e     三月，丁巳，立皇子乘为清河王。\u003cbr/\u003e\u003cbr/\u003e     秋，九月，蝗。\u003cbr/\u003e\u003cbr/\u003e     有星孛于西北。\u003cbr/\u003e\u003cbr/\u003e     戊戌晦，日有食之。\u003cbr/\u003e\u003cbr/\u003e     初，上废栗太子，周亚夫固争之，不得；上由此疏之。而梁孝王每朝，常与太后言条侯之短。窦太后曰：“皇后兄王信可侯也。”帝让曰：“始，南皮、章武，先帝不侯，及臣即位乃侯之；信未得封也。”窦太后曰：“人生各以时行耳。自窦长君在时，竟不得侯，死后，其子彭祖顾得侯，吾甚恨之！帝趣侯信也。”帝曰：“请得与丞相议之。上与丞相议。亚夫曰：高皇帝约：‘非刘氏不得王，非有功不得侯。’今信虽皇后兄，无功，侯之，非约也。帝默然而止。其后匈奴王徐庐等六人降，帝欲侯之以劝后。丞相亚夫曰：彼背主降陛下，陛下侯之，则何以责人臣不守节者乎？帝曰：丞相议不可用。乃悉封徐庐等为列侯。亚夫因谢病。九月，戊戌，亚夫免；以御史大夫桃侯刘舍为丞相。”\u003cbr/\u003e\u003cbr/\u003e     四年乙未，公元前一四六年夏，蝗。\u003cbr/\u003e\u003cbr/\u003e     冬，十月，戊午，日有食之。\u003cbr/\u003e\u003cbr/\u003e     五年丙申，公元前一四五年夏，立皇子舜为常山王。\u003cbr/\u003e\u003cbr/\u003e     六月，丁巳，赦天下。\u003cbr/\u003e\u003cbr/\u003e     大水。\u003cbr/\u003e\u003cbr/\u003e     秋，八月，己酉，未央宫东阙灾。九月，诏：“诸狱疑，若虽文致于法，而于人心不厌者，辄谳之。”\u003cbr/\u003e\u003cbr/\u003e     地震。\u003cbr/\u003e\u003cbr/\u003e     六年丁西，公元前一四四年冬，十月，梁王来朝，上疏欲留；上弗许。王归国，意忽忽不乐。\u003cbr/\u003e\u003cbr/\u003e     十二月，改诸廷尉、将作等官名。\u003cbr/\u003e\u003cbr/\u003e     春，二月，乙卯，上行幸雍，郊五畤。\u003cbr/\u003e\u003cbr/\u003e     三月，雨雪。\u003cbr/\u003e\u003cbr/\u003e     夏，四月，梁孝王薨。窦太后闻之，哭极哀，不食，曰：“帝果杀吾子！”帝哀惧，不知所为；与长公主计之，乃分梁为五国，尽立孝王男五人为王：买为梁王，明为济川王，彭离为济东王，定为山阳王，不识为济阴王；女五人皆食汤沐邑。奏之太后，太后乃说，为帝加一餐。孝王未死时，财以巨万计，及死，藏府馀黄金尚四十馀万斤。他物称是。\u003cbr/\u003e\u003cbr/\u003e     上既减笞法，笞者犹不全；乃更减笞三百曰二百，笞二百曰一百。又定棰令：棰长五尺，其本大一寸，竹也；末薄半寸，皆平其节。当笞得笞臀；毕一罪，乃更人。自是笞者得全。然死刑既重而生刑又轻，民易犯之。\u003cbr/\u003e\u003cbr/\u003e     六月，匈奴入雁门，至武泉，入上郡，取苑马。吏卒战死者二千人。陇西李广为上郡太守，尝从百骑出，卒遇匈奴数千骑。见广，以为诱骑，皆惊，上山陈。广之百骑皆大恐，欲驰还走。广曰：“吾去大军数十里，今如此以百骑走，匈奴追射我立尽。今我留，匈奴必以我为大军之诱，必不敢击我。”广令诸骑曰：“前！”未到匈奴阵二里所，止，令曰：“皆下马解鞍！”其骑曰：“虏多且近，即有急，奈何？”广曰：“彼虏以我为走；今皆解鞍以示不走，用坚其意。”于是胡骑遂不敢击。有白马将出，护其兵；李广上马，与十馀骑奔，射杀白马将而复还，至其骑中解鞍，令士皆纵马卧。是时会暮，胡兵终怪之，不敢击。夜半时，胡兵亦以为汉有伏军于旁，欲夜取之，胡皆引兵而去。平旦，李广乃归其大军。\u003cbr/\u003e\u003cbr/\u003e     秋，七月，辛亥晦，日有食之。\u003cbr/\u003e\u003cbr/\u003e     自郅都之死，长安左右宗室多暴犯法。上乃召济南都尉南阳宁成为中尉。其治效郅都，其廉弗如。然宗室、豪桀皆人人惴恐。\u003cbr/\u003e\u003cbr/\u003e     城阳共王喜薨。\u003cbr/\u003e\u003cbr/\u003e     后元年戊戌，公元前一四三年春，正月，诏曰：“狱，重事也。人有智愚，官有上下。狱疑者谳有司；有司所不能决，移廷尉；谳而后不当，谳后不为失。欲令治狱者务先宽。”\u003cbr/\u003e\u003cbr/\u003e     三月，赦天下。\u003cbr/\u003e\u003cbr/\u003e     夏，大醫五日，民得酤酒。\u003cbr/\u003e\u003cbr/\u003e     五月，丙戌，地震。上庸地震二十二日。坏城垣。\u003cbr/\u003e\u003cbr/\u003e     秋，七月，丙午，丞相舍免。\u003cbr/\u003e\u003cbr/\u003e     乙巳晦，日有食之。\u003cbr/\u003e\u003cbr/\u003e     八月，壬辰，以御史大夫卫绾为丞相，卫尉南阳直不疑为御史大夫。初，不疑为郎，同舍有告归，误持其同舍郎金去。已而同舍郎觉亡，意不疑，不疑谢有之，买金偿。后告归者至而归金，亡金郎大惭。以此称为长者，稍迁至中大夫。人或廷毁不疑，以为盗嫂，不疑闻，曰：“我乃无兄。”然终不自明也。帝居禁中，召周亚夫赐食，独置大胾，无切肉，又不置箸。亚夫心不平，顾谓尚席取箸。上视而笑曰：“此非不足君所乎！”亚夫免冠谢上，上曰：“起。”亚夫因趋出。上目送之曰：“此鞅鞅，非少主臣也。”居无何，亚夫子为父买工官尚方甲榡五百被，可以葬者。取庸苦之，不与钱。庸知其盗买县官器，怨而上变，告子，事连污亚夫。书既闻，上下吏。吏簿责亚夫。亚夫不对。上骂之曰：“吾不用也！”召诣廷尉。廷尉责问曰：“君侯欲反何？”亚夫曰：“臣所买器，乃葬器也，何谓反乎？”吏曰：“君纵不欲反地上，即欲反地下耳！”吏侵之益急。初，吏捕亚夫，亚夫欲自杀，其夫人止之，以故不得死，遂入廷尉，因不食五日，欧血而死。\u003cbr/\u003e\u003cbr/\u003e     是岁，济阴哀王不识薨。\u003cbr/\u003e\u003cbr/\u003e     二年己亥，公元前一四二年春，正月，地一日三动。\u003cbr/\u003e\u003cbr/\u003e     三月，匈奴入雁门，太守冯敬与战，死。发车骑、材官屯雁门。\u003cbr/\u003e\u003cbr/\u003e     春，以岁不登，禁内郡食马粟；没入之。\u003cbr/\u003e\u003cbr/\u003e     夏，四月，诏曰：“雕文刻镂，伤农事者也；锦绣纂组，害女工者也。农事伤则饥之本，女工害则寒之原也。夫饥寒并至而能亡为非者寡矣。朕亲耕，后亲桑，以奉宗庙粢盛、祭服，为天下先；不受献，减太官，省繇赋，欲天下务农蚕，素有蓄积，以备灾害。强毋攘弱，众毋暴寡；老耆以寿终，幼孤得遂长。今岁或不登，民食颇寡，其咎安在？或诈伪为吏，以货赂为市，渔夺百姓，侵牟万民。县丞，长吏也；奸法与盗盗，甚无谓也！其令二千石各修其职；不事官职、耗乱者，丞相以闻，请其罪。布告天下，使明知朕意。”五月，诏赀算四得官。\u003cbr/\u003e\u003cbr/\u003e     秋，大旱。\u003cbr/\u003e\u003cbr/\u003e     三年庚子，公元前一四一年冬，十月，日月皆食，赤五日。\u003cbr/\u003e\u003cbr/\u003e     十二月晦，雷；日如紫；五星逆行守大微；月贯天廷中。\u003cbr/\u003e\u003cbr/\u003e     春，正月，诏曰：“农，天下之本也。黄金、珠、玉，饥不可食，寒不可衣，以为币用，不识其终始。间岁或不登，意为末者众，农民寡也。其令郡国务劝农桑，益种树，可得衣食物。吏发民若取庸采黄金、珠、玉者，坐赃为盗。二千石听者，与同罪。”\u003cbr/\u003e\u003cbr/\u003e     甲寅，皇太子冠。\u003cbr/\u003e\u003cbr/\u003e     甲子，帝崩于未央宫。太子即皇帝位，年十六。尊皇太后为太皇太后，皇后为皇太后。\u003cbr/\u003e\u003cbr/\u003e     二月，癸酉，葬孝景皇帝于阳陵。三月，封皇太后同母弟田蚡为武安侯，胜为周阳侯。\u003cbr/\u003e\u003cbr/\u003e     班固赞曰：孔子称：“斯民也，三代之所以直道而行也。”信哉！周、秦之敝，罔密文峻，而奸轨不胜，汉兴，扫除烦苛，与民休息；至于孝文，加这以恭俭；孝景遵业。五六十载之间，至于移风易俗，黎民醇厚。周云成、康，汉言文、景，美矣！\u003cbr/\u003e\u003cbr/\u003e     汉兴，接秦之弊，作业剧而财匮，自天子不能具钧驷，而将相或乘牛车，齐民无藏盖。天下已平，高祖乃令贾人不得衣丝、乘车，重租税以困辱之。孝惠、高后时，为天下初定，复驰商贾之律；然市井之子孙，亦不得仕宦为吏。量吏禄，度官用，以赋于民。而山川、园池、市井租税之入，自天子以至于封君汤沐邑，皆各为私奉养焉，不领于天下之经费。漕转山东粟以给中都官，岁不过数十万石。继以孝文、孝景，清净恭俭，安养天下，七十馀年之间，国家无事，非遇水旱之灾，民则人给家足。都鄙廪庾皆满，而府库馀货财；京师之钱累巨万，贯朽而不可校；太仓之粟陈陈相因，充溢露积于外，至腐败不可食。众庶街巷有马，而阡陌之间成群，乘字牝者摈而不得聚会。守闾阎者食粱肉，为吏者长子孙，居官者以为姓号。故人人自爱而重犯法，先行义而后绌辱焉。当此之时，罔疏而民富，役财骄溢，或至兼并；豪党之徒，以武断于乡曲。宗室有土，公、卿、大夫以下，争于奢侈，室庐、舆服僣于上，无限度。物盛而衰，固其变也。自是之后，孝武内穷侈靡，外攘夷狄，天下萧然，财力耗矣！","cnt":0,"sort":6629757,"author":"司马光","prev":"6629756.html","next":"6629758.html","book_title":"资治通鉴","updateTimeFmt":"2024-03-28 17:25:38","category":"都市小说"}