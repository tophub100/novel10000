{"id":0,"code":"6630104.html","title":"第381章 (1)","latest_chapter_name":"正文 第800章 (3)","xiao_shuo_code":"9226","content":"\u003cbr/\u003e\u003cbr/\u003e    梁纪二（起旃蒙作噩，尽强圉大渊献，凡三年）\u003cbr/\u003e\u003cbr/\u003e     高祖武皇帝二\u003cbr/\u003e\u003cbr/\u003e     天监四年乙酉，公元五零五年春，正月，癸卯朔，诏曰：“二汉登贤，莫非经术，服膺雅道，名立行成。魏、晋浮荡，儒教沦歇，风节罔树，抑此之由。可置《五经》博士各一人，广开馆宇，招内后进。”于是以贺玚及平原明山宾、吴兴沈峻、建平严植之补博士，各主一馆，馆有数百生，给其饩廪，其射策通明者即除为吏，期年之间，怀经负笈者云会。玚，循之玄孙也。又选学生，往会稽云门山从何胤受业，命胤选门徒中经明行修者，具以名闻。分遣博士祭酒巡州郡立学。\u003cbr/\u003e\u003cbr/\u003e     初，谯国夏侯道迁以辅国将军从裴叔业镇寿阳，为南谯太守，与叔业有隙，单骑奔魏。魏以道迁为骁骑将军，从王肃镇寿阳，使道迁守合肥。肃卒，道迁弃戍来奔，从梁、秦二州刺史庄丘黑镇南郑；以道迁为长史，领汉中太守。黑卒，诏以都官尚书王珍国为刺史，未至，道迁阴与军主考城江忱之等谋降魏。\u003cbr/\u003e\u003cbr/\u003e     先是，魏仇池镇将杨灵珍叛魏来奔，朝延以为征虏将军、假武都王，助戍汉中，有部曲六百馀人，道迁惮之。上遣左右吴公之等使南郑。道迁遂杀使者，发兵击灵珍父子、斩之，并使者首送于魏。白马戍主君天宝闻之，引兵击道迁，败其将庞树，遂围南郑。道迁求救于氐王杨绍先、杨集起、杨集义，皆不应，集义弟集郎独引兵救道迁，击天宝，杀之。魏以道迁为平南将军、豫州刺史、丰县侯。又以尚书刑峦为镇西将军、都督征梁、汉诸军事，将兵赴之。道迁受平南，辞豫州，且求公爵，魏主不许。\u003cbr/\u003e\u003cbr/\u003e     辛亥，上祀南郊，大赦。\u003cbr/\u003e\u003cbr/\u003e     乙丑，魏以骠骑大将军高阳王雍为司空，加尚书令广阳王嘉仪同三司。\u003cbr/\u003e\u003cbr/\u003e     二月，丙子，魏以宕昌世子梁弥博为宕昌王。\u003cbr/\u003e\u003cbr/\u003e     上谋伐魏，壬午，遣卫尉卿杨公则将宿卫兵塞洛口。\u003cbr/\u003e\u003cbr/\u003e     壬辰，交州刺史李凯据州反，长史李畟讨平之。\u003cbr/\u003e\u003cbr/\u003e     魏邢峦至汉中，击诸城戍，所向摧破。晋寿太守王景胤据石亭，峦遣统军李义珍击走之。魏以峦为梁、秦二州刺史。巴西太守庞景民据郡不下，郡民严玄思聚众自称巴州刺史，附于魏，攻景民，斩之。杨集起、集义闻魏克汉中而惧，闰月，帅群氐叛魏，断汉中粮道，峦屡遣军击破之。\u003cbr/\u003e\u003cbr/\u003e     夏，四月，丁巳，以行宕昌王梁弥博为河、凉二州刺史、宕昌王。\u003cbr/\u003e\u003cbr/\u003e     冠军将军孔陵等将兵二万戍深杭，鲁方达戍南安，任僧褒等戍石同，以拒魏。刑峦遣统军王足将兵击之，所至皆捷，遂入剑阁。陵等退保梓潼，足又进击破之。梁州十四郡地，东西七百里，南北千里，皆入于魏。\u003cbr/\u003e\u003cbr/\u003e     初，益州刺史当阳侯邓元起以母老乞归，诏征为右卫将军，以西昌侯渊藻代之。渊藻，懿之子也。夏侯道迁之叛也，尹天宝驰使报元起。及魏寇晋寿，王景胤等并遣告急，众劝元起急救之，元起曰：“朝廷万里，军不猝至，若寇贼侵淫，方须扑讨，董督之任，非我而谁，何事匆匆救之！”诏假元起都督征讨诸军事，救汉中，而晋寿已陷。\u003cbr/\u003e\u003cbr/\u003e     萧渊藻将至，元起营还装，粮储器械，取之无遗。渊藻入城，恨之；又救其良马，元起曰：“年少郎子，何用马为！”渊藻恚，因醉，杀之，元起麾下围城，哭，且问故，渊藻曰：“天子有诏。”众乃散。遂诬以反，上疑焉。元起故吏广汉罗研诣阙讼之，上曰：“果如我所量也！”使让渊藻曰：“元起为汝报仇，汝为仇报仇，忠孝之道如何！”乃贬渊藻号为冠军将军；赠元起征西将军，谥曰忠侯。\u003cbr/\u003e\u003cbr/\u003e     李延寿论曰：元起勤乃胥附，功惟辟土，劳之不图，祸机先陷。冠军之贬，于罚已轻。梁之政刑，于斯为失。私戚之端，自斯而启。年之不永，不亦宜乎！\u003cbr/\u003e\u003cbr/\u003e     益州民焦僧护聚众数万作乱，萧渊藻年未弱冠，集僚佐议自击之；或陈不可，渊藻大怒，斩于阶侧。乃乘平肩舆巡行贼垒。贼弓乱射，矢下如雨，从者举榡御矢，渊藻命去之。由是人心大安，击僧护等，皆平之。\u003cbr/\u003e\u003cbr/\u003e     六月，庚戌，初立孔子庙。\u003cbr/\u003e\u003cbr/\u003e     豫州刺史王超宗将兵围魏小岘。丁卯，魏扬州刺史薛真度遣兼统军李叔仁等击之，超宗兵大败。\u003cbr/\u003e\u003cbr/\u003e     冠军将军王景胤、李畎、辅国将军鲁方达等与魏王足战，屡败。秋，七月，足进逼涪城。\u003cbr/\u003e\u003cbr/\u003e     八月，壬寅，魏中山王英寇雍州。\u003cbr/\u003e\u003cbr/\u003e     庚戌，秦、梁二州刺史鲁方达与魏王足统军纪洪雅、卢祖迁战，败，方达等十五将皆死。壬子，王景胤等又与祖迁城，败，景胤等二十四将皆死。\u003cbr/\u003e\u003cbr/\u003e     杨公则至洛口，与魏豫州长史石荣战，斩之。甲寅，将军姜庆真与魏战于羊石，不利，公则退屯马头。\u003cbr/\u003e\u003cbr/\u003e     雍州蛮沔东太守田青喜叛降魏。\u003cbr/\u003e\u003cbr/\u003e     魏有芝生于太极殿之西序，魏主以示侍中崔光。光上表，以为：“此《庄子》所谓‘气蒸成菌’者也。柔脆之物，生于墟落秽温之地，不当生于殿堂高华之处；今忽有之，厥状扶疏，诚足异也。夫野木生朝，野鸟入庙，古人皆以为败亡之象，故太戊、中宗惧灾修德，殷道以昌，所谓‘家利而怪先，国兴而妖豫’者也。今西南二方，兵革未息，郊甸之内，大旱逾时，民劳物悴，菲此之甚，承天育民者所宜矜恤。伏愿陛下侧躬耸意，惟新圣道，节夜饮之乐，养方富之年，则魏祚可以永隆，皇寿等于山岳矣。”于是魏主好宴乐，故光言及之。\u003cbr/\u003e\u003cbr/\u003e     九月，己巳，杨公则等与魏扬州刺史元嵩战，公则败绩。\u003cbr/\u003e\u003cbr/\u003e     冬，十月，丙午，上大举伐魏，以扬州刺史临川王宏都督北讨诸军事，尚书右仆射柳惔为副，王公以下各上国租及田谷以助军。宏军于洛口。\u003cbr/\u003e\u003cbr/\u003e     杨集起、集义立杨绍先为帝，自皆称王。十一月，戊辰朔，魏遣光禄大夫杨椿将兵讨之。\u003cbr/\u003e\u003cbr/\u003e     魏王足围涪城，蜀人震恐，益州城戍降魏者什二三，民自上名籍者五万馀户。刑峦表于魏主，请乘胜取蜀，以为：“建康、成都，相去万里，陆行既绝，惟资水路。水军西上，非同年不达，益州外无军援，一可图也。顷经刘季连反，邓元起攻围，资储空竭，吏民无复固守之志，二可图也。萧渊藻裙屐少年，未洽治务，宿昔名将，多见囚戮，今之所任，皆左右少年，三可图也。蜀之所恃，唯在剑阁，今既克南安，已夺其险，据彼竟内，三分已一；自南安向涪，方轨无碍，前军累败，后众丧魄，四可图也。渊藻是萧衍骨肉至亲，必无处理，若克涪城，渊藻安青城中坐而受困，必将望风逃去；若其出斗，庸、蜀士卒驽怯，弓矢寡弱，五可图也。臣内省文吏，不习军旅，赖将士竭力，频有薄捷。既克重阻，民心怀服，瞻望涪、益，旦夕可屠。正以兵少粮匮，未宜前出，今若不取，后图便难。况益州殷实。户口十万，比寿春、义阳，其利三倍。朝廷若欲进取，时不可失；若欲保境宁民，则臣居此无事，乞归侍养。”魏主诏以“平蜀之举，当更听后敕。寇难未夷，何得以养亲为辞！”峦又表称：“昔邓艾、钟会帅十八万众，倾中国资储，仅能平蜀，所以然者，斗实力也。况臣才非古人，何宜以二万之众而希平蜀！所以敢者，正以据得要险，士民慕义。此往则易，彼来则难，任力而行，理有可克。今王足已逼涪城，脱得涪，则益州乃成擒之物，但得之有早晚耳。且梓潼已附民户数万，朝廷岂可不守！又，剑阁天险，得而弃之，良可惜矣！臣诚知战伐危事，未易可为。自军度剑阁以来，鬓发中白，日夜战惧，何可为心！所以勉强者，既得此地而自退不守，恐负陛下之爵禄故也。且臣之意算，正欲先取部城，以渐而进。若得涪城，则中分益州之地，断水陆之冲。彼外无援军，孤城自守，何能复持久哉！臣今欲使军军相次，声势连接，先为万全之计，然后图功；得之则大利，不得则自全。又，巴西、南郑，相距千四百里，去州迢遰，恒多扰动。昔在南之日，以其统绾势难，曾立巴州，镇静夷、獠，梁州藉利，因而表罢。彼土民望，严、蒲、何、杨，非唯一族，虽率居山谷，而豪右甚多，文学风流，亦为不少，但以去州既远，不获仕进。至于州纲，无由厕迹，是以郁怏，多生异图。比道迁建义之始，严玄思自号巴州刺史，克城以来，仍使行事。巴西广袤千里，户馀四万，若于彼立州，镇摄华、獠，则大贴民情，从垫江已还，不劳征伐，自为国有。”魏主不从。\u003cbr/\u003e\u003cbr/\u003e     先是，魏主以王足行益州刺史。上遣天门太守张齐将兵救益州，未至，魏主更以梁州军司泰山羊祉为益州刺史。王足闻之，不悦，辄引兵还，遂不能定蜀。久之，足自魏来奔。刑峦在梁州，接豪右以礼，抚小民以惠，州人悦之。峦之克巴西也，使军主李仲迁守之。仲迁溺于酒色，费散兵储，公事谘承，无能见者。峦忿之切齿，仲迁惧，谋叛，城人斩其首，以城来降。\u003cbr/\u003e\u003cbr/\u003e     十二月，庚申，魏遣骠骑大将军源怀讨武兴氐，刑峦等并受节度。\u003cbr/\u003e\u003cbr/\u003e     司徒、尚书令谢杅以母忧去职。\u003cbr/\u003e\u003cbr/\u003e     是岁，大穰，米斛三十钱。\u003cbr/\u003e\u003cbr/\u003e     天监五年丙戌，公元五零六年春，正月，丁卯朔，魏于后生子昌，大赦。\u003cbr/\u003e\u003cbr/\u003e     杨集义围魏关城，刑峦使建武将军傅竖眼讨之，集义逆战，竖眼击破之。乘胜逐北，壬申，克武兴，执杨绍先，送洛阳。杨集起、杨集义亡走。遂灭其国，以为武兴镇，又改为东益州。\u003cbr/\u003e\u003cbr/\u003e     乙亥，以前司徒谢杅为中书监、司徒。\u003cbr/\u003e\u003cbr/\u003e     冀州刺史桓和击魏南青州，不克。\u003cbr/\u003e\u003cbr/\u003e     魏秦州屠各王法智聚众二千，推秦州主簿吕苟儿为主，改元建明，置百官，攻逼州郡。泾州民陈瞻亦聚众称王，改元圣明。\u003cbr/\u003e\u003cbr/\u003e     己卯，杨集起兄弟相帅降魏。\u003cbr/\u003e\u003cbr/\u003e     甲申，封皇子纲为晋安王。\u003cbr/\u003e\u003cbr/\u003e     二月，丙辰，魏主诏王公以上直言忠谏。治书侍御史阳固上表，以为：“当今之务，宜亲宗室，勤庶政，贵农桑，贱工贾，绝谈虚穷微之论，简桑门无用之费，以救饥寒之苦。”时魏主委任高肇，疏薄宗室，好桑门之法，不亲政事，故固言及之。\u003cbr/\u003e\u003cbr/\u003e     戊午，魏遣右卫将军元丽都督诸军讨吕苟儿。丽，小新成之子也。\u003cbr/\u003e\u003cbr/\u003e     乙丑，徐州刺史历阳昌义之与魏平南将军陈伯之战于梁城，义之败绩。\u003cbr/\u003e\u003cbr/\u003e     将军萧□将兵击魏徐州，围淮阳。\u003cbr/\u003e\u003cbr/\u003e     三月，丙寅朔，日有食之。\u003cbr/\u003e\u003cbr/\u003e     己卯，魏荆州刺史赵怡、平南将军奚康生救淮阳。\u003cbr/\u003e\u003cbr/\u003e     魏咸阳王禧之子翼，遇赦，求葬其父。屡泣请于魏主，魏主不许。癸未，翼与其弟昌、晔来奔。上以翼为咸阳王，翼以晔嫡母李妃之子也，请以爵让之，上不许。\u003cbr/\u003e\u003cbr/\u003e     辅国将军刘思效败魏青州刺史元系于胶水。\u003cbr/\u003e\u003cbr/\u003e     临川王宏使记室吴兴丘迟为书遗陈伯之曰：“寻君去就之际，非有它故，直以不能内审诸己，外受流言，沈迷猖蹶，以至于此。主上屈法申恩，吞舟是漏，将军松柏不翦，亲戚安居，高台未倾，爱妾尚在。而将军鱼游于沸鼎之中，燕巢于飞幕之上，不亦惑乎！想早励良图，自求多福。”庚寅，伯之自寿阳梁城拥众八千来降，魏人杀其子虎牙。诏复以伯之为西豫州刺史；未之任，复以为通直散骑常侍。久之，卒于家。\u003cbr/\u003e\u003cbr/\u003e     初，魏御史中尉甄琛表称：“周礼》，山林川泽有虞、衡之官，为之厉禁，盖取之以时，不使戕贼而已，故虽置有司，实为民守之也。夫一家之长，必惠养子孙，天下之君，必惠养兆民，未有为人父母而吝其醯醢，富有群生而榷其一物者也。今县官鄣护河东盐池而收其利，是专奉口腹而不及四体也。盖天子富有四海，何患于贫！乞弛盐禁，与民共之。”录尚书事勰、尚书邢峦奏，以为：“琛之所陈，坐谈则理高，行之则事阙。窃惟古之善治民者，必污隆随时，丰俭称事，役养消息以成其性命。若任其自生，随其饮啄，乃是刍狗万物，何以君为！是故圣人敛山泽之货，以宽田畴之赋；收关市之税，以助什一之储。取此与彼，皆非为身，所谓资天地之产，惠天地之民也。今盐池之禁，为日已久，积而散之，以济军国，非专为供太官之膳羞，给后宫之服玩。既利不在己，则彼我一也。然自禁盐以来，有司多慢，出纳之间，或不如法。是使细民嗟怨，负贩轻议，此乃用之者无方，非作之者有失也。一旦罢之，恐乖本旨。一行一改，法若弈棋，参论理要，宜如旧式。”魏主卒从琛议，夏，四月，乙未，罢盐池禁。\u003cbr/\u003e\u003cbr/\u003e     庚戌，魏以中山王英为征南将军、都督扬、徐二州诸军事，帅众十馀万以拒梁军，指授诸节度，所至以便宜从事。\u003cbr/\u003e\u003cbr/\u003e     江州刺史王茂将兵数万侵魏荆州，诱魏边民及诸蛮更立宛州，遣其所署宛州刺史雷豹狼等袭取魏河南城。魏遣平南将军杨大眼都督诸军击茂，辛酉，茂战败，失亡二千馀人。大眼进攻河南城，茂逃还；大眼追至汉水，攻拔五城。\u003cbr/\u003e\u003cbr/\u003e     魏征虏将军宇文福寇司州，俘千馀口而去。\u003cbr/\u003e\u003cbr/\u003e     五月，辛未，太子右卫率张惠绍等侵魏徐州，拔宿预，执城主马成龙。乙亥，北徐州刺史昌义之拔梁城。\u003cbr/\u003e\u003cbr/\u003e     豫州刺史韦睿遣长史王超等攻小岘，未拔。睿行围栅，魏出数百人陈于门外，睿欲击之，诸将皆曰：“向者轻来，未有战备，徐还授甲，乃可进耳。”睿曰：“不然。魏城中二千馀人，足以固守，今无故出人于外，必其骁勇者也。苟能挫之，其城自拔。”众犹迟疑，睿指其节曰：朝廷授此，非以为饰，韦睿法不可犯也！遂进击之，士皆殊死战，魏兵败走，因急攻之，中宿而拔，遂至合肥。","cnt":0,"sort":6630104,"author":"司马光","prev":"6630103.html","next":"6630105.html","book_title":"资治通鉴","updateTimeFmt":"2024-03-28 17:25:38","category":"都市小说"}