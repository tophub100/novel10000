{"id":0,"code":"6630075.html","title":"第352章 (1)","latest_chapter_name":"正文 第800章 (3)","xiao_shuo_code":"9226","content":"\u003cbr/\u003e\u003cbr/\u003e    齐纪一（起屠维协洽，尽昭阳大渊献，凡五年）\u003cbr/\u003e\u003cbr/\u003e     太祖高皇帝\u003cbr/\u003e\u003cbr/\u003e     建元元年己未，公元四七九年春，正月，甲辰，以江州刺史萧嶷为都督荆、湘等八州诸军事、荆州刺史，尚书左仆射王延之为江州刺史，安南长史萧子良为督会稽等五郡诸军事、会稽太守。\u003cbr/\u003e\u003cbr/\u003e     初，沈攸之欲聚众，开民相告，士民坐执役者甚众，嶷至镇，一日罢遣三千馀人。府州仪物，务存俭约，轻刑薄敛，所部大悦。\u003cbr/\u003e\u003cbr/\u003e     辛亥，以竟陵世子赜为尚书仆射，进号中军大将军、开府仪同三司。\u003cbr/\u003e\u003cbr/\u003e     太傅道成以谢杅有重名，必欲引参佐命，以为左长史。尝置酒与论魏、晋故事，因曰：“石苞不早劝晋文，死文恸哭，方之冯异，非知机也。”杅曰：“晋文世事魏宝，必将身终北面；借使魏依康、虞故事，亦当三让弥高。”道成不悦。甲寅，以杅为侍中，更以王俭为左长史。\u003cbr/\u003e\u003cbr/\u003e     丙辰，以给事黄门侍郎萧长懋为雍州刺史。\u003cbr/\u003e\u003cbr/\u003e     二月，丙子，邵陵殇王友卒。辛巳，魏太皇太后及魏主如代郡温泉。\u003cbr/\u003e\u003cbr/\u003e     甲午，诏申前命，命太傅赞拜不名。\u003cbr/\u003e\u003cbr/\u003e     己亥，魏太皇太后及魏主如西宫。\u003cbr/\u003e\u003cbr/\u003e     三月，癸卯朔，日有食之。\u003cbr/\u003e\u003cbr/\u003e     甲辰，以太傅为相国，总百揆，封十郡，为齐公，加九锡；其骠骑大将军、扬州牧、南徐州刺史如故。乙巳，诏齐国官爵礼仪，并仿天朝。丙午，以世子赜领南豫州刺史。\u003cbr/\u003e\u003cbr/\u003e     杨运长去宜城郡还家，齐公遣人杀之。凌源令潘智与运长厚善；临川王绰，义庆之孙也。绰遣腹心陈讃说智曰：“君先帝旧人，身是宗室近属，如此形势，岂得久全！若招合内外，计多有从者。台城内人常有此心，正苦无人建意耳！”智即以告齐公。庚戌，诛绰兄弟及共党与。\u003cbr/\u003e\u003cbr/\u003e     甲寅，齐公受策命，赦其境内，以石头为世子宫，一如东宫。褚渊引何曾自魏司徒为晋丞相故事，求为齐官，齐公不许。以王俭为齐尚书右仆射，领吏部；俭时年二十八。\u003cbr/\u003e\u003cbr/\u003e     甲戌，武陵王赞卒，非疾也。\u003cbr/\u003e\u003cbr/\u003e     丙戌，加齐王殊礼，进世子为太子。\u003cbr/\u003e\u003cbr/\u003e     辛卯，宋顺帝下诏禅位于齐。壬辰，帝当临轩，不肯出，逃于佛盖之下，王敬则勒兵殿庭，以板舆入迎帝。太后惧，自帅阉人索得之，敬则启譬令出，引令升车。帝收泪谓敬则曰：“欲见杀乎？”敬则曰：“出居别宫耳。官先取司马家亦如此。”帝泣而弹指曰：“愿后身世世勿复生天王家！”宫中皆哭。帝拍敬则手曰：“必无过虑，当饷辅国十万钱。”是日，百僚陪位。侍中谢杅在直，当解玺绶，阳为不知，曰：“有何公事？”传诏云：“解玺绶授齐王。”杅曰：“齐自应有侍中。”乃引枕卧。传诏惧，使杅称疾，欲取兼人，杅曰：“我无疾，何所道！”遂朝服步出东掖门，仍登车还宅。乃以王俭为侍中，解玺绶。礼毕，帝乘画轮车，出东掖门就东邸，问：“今日何不奏鼓吹？”左右莫有应者。右光禄大夫王琨，华之从父弟也，在晋世已为郎中，至是，攀车獭尾恸哭曰：“人以寿为欢，老臣以寿为戚。既不能先驱蝼蚁，乃复频见此事！”呜咽不自胜，百官雨泣。\u003cbr/\u003e\u003cbr/\u003e     司空兼太保褚渊等奉玺绶，帅百官诣齐宫劝进；王辞让未受。渊从弟前安成太守炤谓渊子贲曰：“司空今日何在？”贲曰：“奉玺绶在齐大司马门。”炤曰：“不知汝家司空将一家物与一家，亦复何谓！”甲午，王即皇帝位于南郊。还宫，大赦，改元。奉宋顺帝为汝阴王，优崇之礼，皆仿宋初。筑宫丹杨，置兵守卫之。宋神主迁汝阴庙，诸王皆降为公；自非宣力齐室，馀皆除国，独置南康、华容、萍乡三国，以奉刘穆之、王弘、何无忌之后，除国者凡百二十人。二台官僚，依任摄职，名号不同、员限盈长者，别更详议。\u003cbr/\u003e\u003cbr/\u003e     以褚渊为司徒。宾客贺者满座，褚炤叹曰：“彦回少立名行，何意披猖至此！门户不幸，乃复有今日之拜。使彦回作中书郎而死，不当为一名士邪！名德不昌，用复有期颐之寿！”渊固辞不拜。\u003cbr/\u003e\u003cbr/\u003e     奉朝请河东裴觊上表，数帝过恶，挂冠径去；帝怒，杀之。太子赜请杀谢杅，帝曰：“杀之遂成其名，正应容之度外耳。”久之，因事废于家。\u003cbr/\u003e\u003cbr/\u003e     帝问为政于前抚军行参军沛国刘瓛，对曰：“政在《孝经》。凡宋氏所以亡，陛下所以得者，皆是也。陛下若戒前车之失，加之以宽厚，虽危可安；若循其覆辙，虽安必危矣！”帝叹曰：“儒者之言，可宝万世！”\u003cbr/\u003e\u003cbr/\u003e     丙申，魏主如崞山。\u003cbr/\u003e\u003cbr/\u003e     丁酉，以太子詹事张绪为中书令，齐国左卫将军陈显达为中护军，右卫将军李安民为中领军。绪，岱之兄子也。\u003cbr/\u003e\u003cbr/\u003e     戊戌，以荆州刺史嶷为尚书令、骠骑大将军、开府仪同三司、扬州刺史。\u003cbr/\u003e\u003cbr/\u003e     帝命群臣各言得失。淮南、宣城二郡太守刘善明，请除宋氏大明、泰始以来诸苛政细制，以崇简易。又以为：“交州险远，宋末政苛，遂至怨叛。今大化创始，宜怀以恩德。且彼土所出，唯有珠宝，实非圣朝所须之急。讨伐之事，谓宜且停。”给事黄门郎清河崔祖思亦上言，以为：“人不学则不知道，此悖逆祸乱所由生也。今无员之官，空受禄秩，凋耗民财。宜开文武二学，课台、府、州、国限外之人各从所乐，依方习业，若有废惰者，遣还故郡；经艺优殊者，待以不次。又，今陛下虽履节俭，而群下犹安习侈靡。宜褒进朝士之约素清修者，贬退其骄奢荒淫者，则风俗可移矣。”宋元嘉之世，凡事皆责成郡县。世祖征求急速，以郡县迟缓，始遣台使督之。自是使者所在旁午，竞作威福，营私纳赂，公私劳扰。会稽太守闻喜公子良上表极陈其弊，以为：“台有求须，但明下诏敕，为之期会，则人思自竭；若有稽迟，自依纠坐之科。今虽台使盈凑，会取正属所办，徒相疑愤，反更淹懈，宜悉停台使。”员外散骑郎刘思效上言：“宋自大明以来，渐见凋弊，征赋有加而天府尤贫。小民嗷嗷，殆无生意；而贵族富室，以侈丽相高，乃至山泽之民，不敢采食其水草。陛下宜一新王度，革正其失。”上皆加褒赏，或以表付外，使有司详择所宜，奏行之。己亥，诏：“二宫诸王，悉不得营立屯邸，封略山湖。”\u003cbr/\u003e\u003cbr/\u003e     魏主还平城。\u003cbr/\u003e\u003cbr/\u003e     魏秦州刺史尉洛侯、雍州刺史宜都王目辰、长安镇将陈提等皆坐贪残不法，洛侯、目辰伏诛，提徙边。\u003cbr/\u003e\u003cbr/\u003e     又诏以“候官千数，重罪受赇不列，轻罪吹毛发举，宜悉罢之。”更置谨直者数百人，使防逻街衢，执喧斗而已。自是吏民始得安业。\u003cbr/\u003e\u003cbr/\u003e     自泰始以来，内外多虞，将帅各募部曲，屯聚建康。李安民上表，以为：“自非淮北常备外，馀军悉皆输遣；若亲近宜立随身者，听限人数。”上从之；五月，辛亥，诏断众募。\u003cbr/\u003e\u003cbr/\u003e     壬子，上赏佐命之功，褚渊、王俭等进增爵、户各有差。处士何点谓人曰：“我作《齐书》已竟，赞云：‘渊既世族，俭亦国华；不赖舅氏，遑恤国家！’”点，尚之之孙也。渊母宋始安公主，继母吴郡公主；又尚巴西公主。俭母武康公主；又尚阳羡公主。故点云然。\u003cbr/\u003e\u003cbr/\u003e     己未，或走马过汝阴王之门，卫士恐有为乱者奔入杀王，而以疾闻，上不罪而赏之。辛酉，杀宋宗室阴安公燮等，无少长皆死。前豫州刺史刘澄之，遵考之子也，与褚渊善，渊为之固请曰：“澄之兄弟不武，且于刘宗又疏。”故遵考之族独得免。\u003cbr/\u003e\u003cbr/\u003e     丙寅，追尊皇考曰宣皇帝，皇妣陈氏曰孝皇后。\u003cbr/\u003e\u003cbr/\u003e     丁卯，封皇子钧为衡阳王。\u003cbr/\u003e\u003cbr/\u003e     上谓兖州刺史垣崇祖曰：“吾新得天下，索虏必以纳刘昶为辞，侵犯边鄙。寿阳当虏之冲，非卿无以制此虏也。”乃徙崇祖为豫州刺史。\u003cbr/\u003e\u003cbr/\u003e     六月，丙子，诛游击将军姚道和，以其贰于沈攸之也。\u003cbr/\u003e\u003cbr/\u003e     甲子，立太子赜为皇太子；皇子嶷为豫章王，映为临川王，暠为安成王，锵为鄱阳王，铄为桂阳王，鉴为广陵王；皇孙长懋为南郡王。\u003cbr/\u003e\u003cbr/\u003e     乙酉，葬宋顺帝于遂宁陵。\u003cbr/\u003e\u003cbr/\u003e     帝以建康居民舛杂，多奸盗，欲立符伍以相检括，右仆射王俭谏曰：“京师之地，四方辐凑，必也持符，于事既烦，理成不旷；谢安所谓‘不尔何以为京师’也。”乃止。\u003cbr/\u003e\u003cbr/\u003e     初，交州刺史李长仁卒，从弟叔献代领州事，以号令未行，遣使求刺史于宋。宋以南海太守沈焕为交州刺史，以叔献为焕宁远司马、武平、新昌二郡太守。叔献既得朝命，人情服从，遂发兵守险，不纳焕。焕停郁林，病卒。\u003cbr/\u003e\u003cbr/\u003e     秋，七月，丁未，诏曰：“交趾、比景独隔书朔，斯乃前运方季，因迷遂往。宜曲赦交州，即以叔献为刺史，抚安南土。”\u003cbr/\u003e\u003cbr/\u003e     魏葭芦镇主杨广香请降，丙辰，以广香为沙州刺史。\u003cbr/\u003e\u003cbr/\u003e     八月，乙亥，魏主如方山；丁丑，还宫。\u003cbr/\u003e\u003cbr/\u003e     上闻魏将入寇，九月，乙巳，复以豫章王嶷为荆、湘二州刺史，都督如故；以临川王映为扬州刺史。\u003cbr/\u003e\u003cbr/\u003e     丙午，以司空褚渊领尚书令。\u003cbr/\u003e\u003cbr/\u003e     壬子，魏以侍中、司徒、东阳王丕为太尉，侍中、尚书右仆射陈建为司徒，侍中、尚书代人苟颓为司空。\u003cbr/\u003e\u003cbr/\u003e     己未，魏安乐厉王长乐谋反，赐死。\u003cbr/\u003e\u003cbr/\u003e     庚申，魏陇西宣王源贺卒。\u003cbr/\u003e\u003cbr/\u003e     冬，十月，己巳朔，魏大赦。\u003cbr/\u003e\u003cbr/\u003e     癸未，汝阴太妃王氏卒，谥曰宋恭皇后。\u003cbr/\u003e\u003cbr/\u003e     初，晋寿民李乌奴与白水氐杨成等寇梁州，梁州刺史范柏年说降乌奴，击杨成等，破之。及沈攸之事起，柏年遣兵出魏兴，声云入援，实候望形势。事平，朝廷遣王玄邈代之。诏柏年与乌奴俱下，乌奴劝柏年不受代；柏年计未决，玄邈已至。柏年乃留乌奴于汉中，还至魏兴，盘桓不进。左卫率豫章胡谐之尝就柏年求马，柏年曰：“马非狗也，安能应无已之求！”待使者甚薄；使者还，语谐之曰：“柏年云：‘胡谐之何物狗！所求无厌！’”谐之恨之，谮于上曰：“柏年恃险聚众，欲专据一州。”上使雍州刺史南郡王长懋诱柏年，启为府长史。柏年至襄阳，上欲不问，谐之曰：“见虎格得，而纵上山乎？”甲午，赐柏年死。李乌奴叛入氐，依杨文弘，引氐兵千馀人寇梁州，陷白马戍。王玄邈使人诈降诱乌奴，乌奴轻兵袭州城，玄邈伏兵邀击，大破之，乌奴挺身复走入氐。\u003cbr/\u003e\u003cbr/\u003e     初，玄邈为青州刺史，上在淮阴，为宋太宗所疑，欲北附魏，遣书结玄邈，玄邈长史清河房叔安曰：“将军居方州之重，无故举忠孝而弃之，三齐之土，宁蹈东海而死耳，不敢随将军也！”玄邈乃不答上书。及罢州还，至淮阴，严军直过；至建康，启太宗，称上有异志。及上为骠骑，引为司马，玄邈甚惧，而上待之如初。及破乌奴，上曰：“玄邈果不负吾意遇也。”叔安为宁蜀太守，上赏其忠正，欲用为梁州，会病卒。\u003cbr/\u003e\u003cbr/\u003e     十一月，辛亥，立皇太子妃斐氏。\u003cbr/\u003e\u003cbr/\u003e     癸丑，魏遣假梁郡王嘉督二将出淮阴，陇西公琛督三将出广陵，河东公薛虎子督三将出寿阳，奉丹杨王刘昶入寇；许昶以克复旧业，世胙江南，称藩于魏。蛮酋桓诞请为前驱，以诞为南征西道大都督。义阳民谢天盖自称司州刺史，欲以州附魏，魏乐陵镇将韦珍引兵渡淮应接。豫章王嶷遣中兵参军萧惠朗将二千人，助司州刺史萧景先讨天盖，韦珍略七千馀户而去。景先，上之从子也。南兖州刺史王敬则闻魏将济淮，委镇还建康，士民惊散，既而魏竟不至。上以其功臣，不问。\u003cbr/\u003e\u003cbr/\u003e     上之辅宋也，遣骁骑将军王洪范使柔然，约与共攻魏。洪范自蜀出吐谷浑，历西域，乃得达。至是，柔然十馀万骑寇魏，至塞上而还。\u003cbr/\u003e\u003cbr/\u003e     是岁，魏诏中书监高允议定律令。允虽笃老，而志识不衰。诏以允家贫养薄，令乐部丝竹十人五日一诣允以娱其志，朝晡给膳，朔望致牛酒，月给衣服绵绢；入见则备几杖，问以政治。\u003cbr/\u003e\u003cbr/\u003e     契丹莫贺弗勿干帅部落万馀口入附于魏，居白狼水东。\u003cbr/\u003e\u003cbr/\u003e     建元二年庚申，公元四八零年春，正月，戊戌朔，大赦。\u003cbr/\u003e\u003cbr/\u003e     以司空褚渊为司徒，尚书右仆射王俭为左仆射；渊不受。\u003cbr/\u003e\u003cbr/\u003e     辛丑，上祀南郊。\u003cbr/\u003e\u003cbr/\u003e     魏陇西公琛等攻拔马头戍，杀太守刘从。乙卯，诏内外纂严，发兵拒魏，征南郡王长懋为中军将军，镇石头。\u003cbr/\u003e\u003cbr/\u003e     魏广川王略卒。\u003cbr/\u003e\u003cbr/\u003e     魏师攻钟离，徐州刺史崔文仲击破之。文仲遣军主崔孝伯渡淮，攻魏茌眉戍主龙得侯等，杀之。文仲，祖思之族人也。\u003cbr/\u003e\u003cbr/\u003e     群蛮依阻山谷，连带荆、湘、雍、郢、司五州之境，闻魏师入寇，官尽发民丁，南襄城蛮秦远乘虚寇潼阳，杀县令。司州蛮引魏兵寇平昌，平昌戍主苟元宾击破之。北上黄蛮文勉德寇汶阳，汶阳太守戴元宾弃城奔江陵，豫章王嶷遣中兵参军刘伾绪将千人讨之，至当阳，勉德请降，秦远遁去。\u003cbr/\u003e\u003cbr/\u003e     魏将薛道标引兵趣寿阳，上使齐郡太守刘怀慰作冠军将军薛渊书以招道标；魏人闻之，召道标还，使梁郡王嘉代之。怀慰，乘民之子也。二月，丁卯朔，嘉与刘昶寇寿阳。将战，昶四向拜将士，流涕纵横，曰：“愿同戮力，以雪仇耻！”\u003cbr/\u003e\u003cbr/\u003e     魏步骑号二十万，豫州刺史垣崇祖集文武议之，欲治外城，堰肥水以自固。皆曰：“昔佛狸入寇，南平王士卒完盛，数倍于今，犹以郭大难守，退保内城。且自有肥水，未尝堰也，恐劳而无益。”崇祖曰：“若弃外城，虏必据之，外修楼橹，内筑长围，则坐成擒矣。守郭筑堰，是吾不谏之策也。”乃于城西北堰肥水，堰北筑小城，周为深堑，使数千人守之，曰：“虏见城小，以为一举可取，必悉力攻之，以谋破堰；吾纵水冲之，皆为流尸矣。”魏人果蚁附攻小城，崇祖著白纱帽，肩舆上城，晡时，决堰下水；魏攻城之众漂坠堑中，人马溺死以千数。魏师退走。\u003cbr/\u003e\u003cbr/\u003e     谢天盖部曲杀天盖以降。\u003cbr/\u003e\u003cbr/\u003e     宋自孝建以来，政纲弛紊，簿籍讹谬，上诏黄门郎会稽虞玩之等更加检定，曰：“黄籍，民之大纪，国之治端。自顷巧伪日甚，何以厘革？”玩之上表，以为：“元嘉中，故光禄大夫傅隆年出七十，犹手自书籍，躬加隐校。今欲求治取正，必在勤明令长。愚谓宜以元嘉二十七年籍为正，更立明科，一听首悔；迷而不返，依制必戮；若有虚昧，州县同科。”上从之。","cnt":0,"sort":6630075,"author":"司马光","prev":"6630074.html","next":"6630076.html","book_title":"资治通鉴","updateTimeFmt":"2024-03-28 17:25:38","category":"都市小说"}