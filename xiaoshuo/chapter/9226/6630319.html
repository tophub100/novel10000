{"id":0,"code":"6630319.html","title":"第596章 (3)","latest_chapter_name":"正文 第800章 (3)","xiao_shuo_code":"9226","content":"\u003cbr/\u003e\u003cbr/\u003e    闰月，丁卯，加河东节度使王思礼为司空。自武德以来，思礼始不为宰相而拜三公。\u003cbr/\u003e\u003cbr/\u003e     甲戌，徙赵王系为越王。\u003cbr/\u003e\u003cbr/\u003e     己卯，赦天下，改元。追谥太公望为武成王，选历代名将为亚圣、十哲。其中祀、下祀并杂祀一切并停。\u003cbr/\u003e\u003cbr/\u003e     是日，史思明入东京。\u003cbr/\u003e\u003cbr/\u003e     五月，丙午，以太子太傅苗晋卿行侍中。晋卿练达吏事，而谨身固位，时人比之胡广。\u003cbr/\u003e\u003cbr/\u003e     宦者马上言受赂，为人求官于兵部侍郎、同中书门下三品吕謓，謓为之补官。事觉，上言杖死。壬子，謓罢为太子宾客。\u003cbr/\u003e\u003cbr/\u003e     癸丑，以京兆尹南华刘晏为户部侍郎，充度支、铸钱、盐铁等使。晏善治财利，故用之。\u003cbr/\u003e\u003cbr/\u003e     六月，甲子，桂州经略使邢济奏：破西原蛮二十万众，斩其帅黄乾曜等。\u003cbr/\u003e\u003cbr/\u003e     乙丑，凤翔节度使崔光远奏破泾、陇羌、浑十馀万众。\u003cbr/\u003e\u003cbr/\u003e     三品钱行浸久，属岁荒，米斗至七千钱，人相食。京兆尹郑叔清捕私铸钱者，数月间，榜死者八百馀人，不能禁。乃敕京畿，开元钱与乾元小钱皆当十，其重轮钱当三十，诸州更俟进止。是时史思明亦铸顺天、得一钱，一当开元钱百。贼中物价尤贵。\u003cbr/\u003e\u003cbr/\u003e     甲申，兴王佋薨。佋，张后长子也，幼曰定王侗。张后以故数欲危太子，太子常以恭逊取容。会佋薨，侗尚幼，太子位遂定。\u003cbr/\u003e\u003cbr/\u003e     乙酉，凤翔节度使崔光远破党项于普润。\u003cbr/\u003e\u003cbr/\u003e     平卢兵马使田神功奏破史思明之兵于郑州。\u003cbr/\u003e\u003cbr/\u003e     上皇爱兴庆宫，自蜀归，即居之。上时自夹城往起居，上皇亦间至大明宫。左龙武大将军陈玄礼、内侍监高力士久侍卫上皇；上又命玉真公主、如仙媛、内侍王承恩、魏悦及梨园弟子常娱侍左右。上皇多御长庆楼，父老过者往往瞻拜，呼万岁，上皇常于楼下置酒食赐之；又尝召将军郭英乿等上楼赐宴。有剑南奏事官过楼下拜舞，上皇命玉真公主、如仙媛为之作主人。\u003cbr/\u003e\u003cbr/\u003e     李辅国素微贱，虽暴贵用事，上皇左右皆轻之。辅国意恨，且欲立奇功以固其宠，乃言于上曰：“上皇居兴庆宫，日与外人交通，陈玄礼、高力士谋不利于陛下。今六军将士尽灵武勋臣，皆反仄不安，臣晓谕不能解，不敢不以闻。”上泣曰：“圣皇慈仁，岂容有此！”对曰：“上皇固无此意，其如群小何！陛下为天下主，当为社稷大计，消乱于未萌，岂得徇匹夫之孝！且兴庆宫与闾阎相参，垣墉浅露，非至尊所宜居。大内深严，奉迎居之，与彼何殊，又得杜绝小人荧惑圣听。如此，上皇享万岁之安，陛下有三朝之乐，庸何伤乎！”上不听。兴庆宫先有马三百匹，辅国矫敕取之，才留十匹。上皇谓高力士曰：“吾儿为辅国所惑，不得终孝矣。”\u003cbr/\u003e\u003cbr/\u003e     辅国又令六军将士，号哭叩头，请迎上皇居西内。上泣不应。辅国惧。会上不豫，秋，七月，丁未，辅国矫称上语，迎上皇游西内，至睿武门，辅国将射生五百骑，露刃遮道奏曰：“皇帝以兴庆宫湫隘，迎上皇迁居大内。”上皇惊，几坠。高力士曰：“李辅国何得无礼！”叱令下马。辅国不得已而下。力士因宣上皇诰曰：“诸将士各好在！”将士皆纳刃，再拜，呼万岁。力士又叱辅国与己共执上皇马鞚，侍卫如西内，居甘露殿。辅国帅众而退。所留侍卫兵，才尫老数人。陈玄礼、高力士及旧宫人皆不能留左右。上皇曰：“兴庆宫，吾之王地，吾数以让皇帝，皇帝不受。今日之徙，亦吾志也。”是日，辅国与六军大将素服见上，请罪。上又迫于诸将，乃劳之曰：“南宫、西内，亦复何殊！卿等恐小人荧惑，防微杜渐，以安社稷，何所惧也！”刑部尚书颜真卿首帅百寮上表，请问上皇起居。辅国恶之，奏贬蓬州长史。\u003cbr/\u003e\u003cbr/\u003e     癸丑，敕天下重棱钱皆当三十，如畿内。\u003cbr/\u003e\u003cbr/\u003e     丙辰，高力士流巫州，王承恩流播州，魏悦流溱州，陈玄礼勒致仕；置如仙媛于归州，玉真公主出居玉真观。上更选后宫百馀人，置西内，备洒扫。令万安、咸宜二公主视服膳；四方所献珍异，先荐上皇。然上皇日以不怿，因不茹荤，辟谷，浸以成疾。上初犹往问安，既而上亦有疾，但遣人起居。其后上稍悔寤，恶辅国，欲诛之，畏其握兵，竟犹豫不能决。\u003cbr/\u003e\u003cbr/\u003e     初，哥舒翰破吐蕃于临洮西关磨环川，于其地置神策军。及安禄山反，军使成如璯遣其将卫伯玉将千人赴难。既而军地沦入吐蕃，伯玉留屯于陕，累官至右羽林大将军。八月，庚午，以伯玉为神策军节度使。\u003cbr/\u003e\u003cbr/\u003e     丁亥，赠谥兴王佋曰恭懿太子。\u003cbr/\u003e\u003cbr/\u003e     九月，甲午，置南都于荆州，以荆州为江陵府，仍置永平军团练兵三千人，以扼吴、蜀之冲，从节度使吕謓之请也。\u003cbr/\u003e\u003cbr/\u003e     或上言：“天下未平，不宜置郭子仪于散地。”乙未，命子仪出镇邠州；党项遁去。戊申，制：“子仪统诸道兵自朔方直取范阳，还定河北，发射生英武等禁军及朔方、鄜坊、邠宁、泾原诸道蕃、汉兵共七万人，皆受子仪节度。”制下旬日，复为鱼朝恩所沮，事竟不行。\u003cbr/\u003e\u003cbr/\u003e     冬，十月，丙子，置青、沂等五州节度使。\u003cbr/\u003e\u003cbr/\u003e     十一月，壬辰，泾州破党项。\u003cbr/\u003e\u003cbr/\u003e     御史中丞李铣、宋州刺史刘殿皆领淮西节度副使。铣贪暴不法，展刚强自用，故为其上者多恶之；节度使王仲升先奏铣罪而诛之。时有谣言曰：“手执金刀起东方。”仲升使监军使、内左常侍邢延恩入奏：“展倔强不受命，姓名应谣谶，请除之。”延恩因说上曰：“展与李铣一体之人，今铣诛，展不自安，苟不去之，恐其为乱。然展方握强兵，宜以计去之。请除展江淮都统，代李峘，俟其释兵赴镇，中道执之，此一夫力耳。”上从之，以展为都统淮南东、江南西、浙西三道节度使；密敕旧都统李峘及淮南东道节度使邓景山图之。\u003cbr/\u003e\u003cbr/\u003e     延恩以制书授展，展疑之，曰：“展自陈留参军，数年至刺史，可谓暴贵矣。江、淮租赋所出，今之重任，展无勋劳，又非亲贤，一旦恩命宠擢如此，得非有谗人间之乎？”因泣下。延恩惧，曰：“公素有才望，主上以江、淮为忧，故不次用公。公反以为疑，何哉？”展曰：“事苟不欺，印节可先得乎？”延恩曰：“可。”乃驰诣广陵，与峘谋，解峘印节以授展。展得印节，乃上表谢恩，牒追江、淮亲旧，置之心膂，三道宫属遣使迎贺，申图籍，相望于道，展悉举宋州兵七千趣广陵。\u003cbr/\u003e\u003cbr/\u003e     延恩知展已得其情，还奔广陵，与李峘、邓景山发兵拒之，移檄州县，言展反。展亦移檄言峘反，州县莫知所从。峘引兵渡江，与副使润州刺史韦儇、浙西节度使侯令仪屯京口，邓景山将万人屯徐城。展素有威名，御军严整，江、淮人望风畏之。展倍道先期至，使人问景山曰：“吾奉诏书赴镇，此何兵也？”景山不应。展使人呼于阵前曰：“汝曹皆吾民也，勿干吾旗鼓。”使其将孙待封、张法雷击之，景山众溃，与延恩奔寿州。展引兵入广陵，遣其将屈突孝标将兵三千徇濠、楚，王□恒将兵四千略淮西。\u003cbr/\u003e\u003cbr/\u003e     李峘辟北固为兵场，插木以塞江口。展军于白沙，设疑兵于瓜洲，多张火、鼓，若将趣北固者，如是累日。峘悉锐兵守京口以待之。展乃自上流济，袭下蜀。峘军闻之，自溃，峘奔宣城。\u003cbr/\u003e\u003cbr/\u003e     甲午，展陷润州。升州军士万五千人谋应展，攻金陵城，不克而遁。侯令仪惧，以后事授兵马使姜昌群，弃城走。昌群遣其将宗犀诣展降。丙申，展陷升州，以宗犀为润州司马、丹杨军使；使昌群领升州，以从子伯瑛佐之。\u003cbr/\u003e\u003cbr/\u003e     李光弼攻怀州，百馀日，乃拔之，生擒安太清。\u003cbr/\u003e\u003cbr/\u003e     史思明遣其将田承嗣将兵五千徇淮西，王同芝将兵三千人徇陈，许敬江将二千人徇兖郓，恭薛鄂将五千人徇曹州。\u003cbr/\u003e\u003cbr/\u003e     十二月，丙子，党项寇美原、华原、同官，大掠而去。\u003cbr/\u003e\u003cbr/\u003e     贼帅郭惲等引诸羌、胡败秦陇防御使韦伦，杀监军使。\u003cbr/\u003e\u003cbr/\u003e     兖郓节度使能元皓击史思明兵，破之。\u003cbr/\u003e\u003cbr/\u003e     峘之去润州也，副使李藏用谓峘曰：“处人尊位，食人重禄，临难而逃之，非忠也；以数十州之兵食，三江、五湖之险固，不发一矢而弃之，非勇也。失忠与勇，何以事尹！藏用请收馀兵，竭力以拒之。”峘乃悉以后事授藏用。藏用收散卒，得七百人，东至苏州募壮士，得二千人，立栅以拒刘展。\u003cbr/\u003e\u003cbr/\u003e     展遣其将傅子昂、宗犀攻宣州，宣歙节度使郑炅之弃城走，李峘奔洪州。\u003cbr/\u003e\u003cbr/\u003e     李藏用与展将张景超、孙待封战于郁墅，兵败，奔杭州。景超遂据苏州，待封进陷湖州。展以其将许峄为润州刺史，李可封为常州刺史，杨持璧苏州刺史，待封领湖州事。景超进逼杭州，藏用使其将温晃屯馀杭。展以李晃为泗州刺史，宗犀为宣州刺史。\u003cbr/\u003e\u003cbr/\u003e     傅子昂屯南陵，将下江州，徇江西。于是屈突孝摽陷濠、楚州，王□恒陷舒、和、滁、庐等州，所向无不摧靡，聚兵万人，骑三千，横行江、淮间。寿州刺史崔昭发兵拒之，由是□恒不得西，止屯庐州。\u003cbr/\u003e\u003cbr/\u003e     初，上命平庐都知兵马使田神功将所部精兵五千屯任城；邓景山既败，与刑延恩奏乞敕神功救淮南，未报。景山遣人趣之，且许以淮南金帛子女为赂，神功及所部皆喜，悉众南下，及彭城，敕神功讨展。展闻之，始有惧色，自广陵将兵八千拒之，选精兵二千度淮，击神功于都梁山，展败，走至天长，以五百骑据桥拒战，又败，展独与一骑亡渡江。神功入广陵及楚州，大掠，杀商胡以千数，城中地穿掘略遍。\u003cbr/\u003e\u003cbr/\u003e     是岁，吐蕃陷廓州。","cnt":0,"sort":6630319,"author":"司马光","prev":"6630318.html","next":"6630320.html","book_title":"资治通鉴","updateTimeFmt":"2024-03-28 17:25:38","category":"都市小说"}