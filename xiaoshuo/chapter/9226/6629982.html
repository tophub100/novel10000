{"id":0,"code":"6629982.html","title":"第259章 (1)","latest_chapter_name":"正文 第800章 (3)","xiao_shuo_code":"9226","content":"\u003cbr/\u003e\u003cbr/\u003e    晋纪二十三（起上章涒滩，尽著雍执徐，凡九年）\u003cbr/\u003e\u003cbr/\u003e     孝宗穆皇帝下\u003cbr/\u003e\u003cbr/\u003e     升平四年庚申，公元三六零年春，正月，癸巳，燕主俊大阅于邺，欲使大司马恪、司空阳骛将之入寇；会疾笃，乃召恪、骛及司徒评、领军将军慕舆根等受遗诏辅政。甲午，卒。戊子，太子暐即位，年十一。大赦，改元建熙。\u003cbr/\u003e\u003cbr/\u003e     秦王坚分司、隶置雍州，以河南公双为都督雍、河、凉三州诸军事、征西大将军、雍州刺史，改封赵公，镇安定。封弟忠为河南公。\u003cbr/\u003e\u003cbr/\u003e     仇池公杨俊卒，子世立。\u003cbr/\u003e\u003cbr/\u003e     二月，燕人尊可足浑后为皇太后。以太原王恪为太宰，专录朝政；上庸王评为太傅，阳骛为太保，慕舆根为太师，参辅朝政。根性木强，自恃先朝勋旧，心不服恪，举动倨傲。时太后可足浑氏颇预外事，根欲为乱，乃言于恪曰：“今主上幼冲，母后干政，殿下宜防意外之变，思有以自全。且定天下者，殿下之功也。兄亡弟及，古今成法，俟毕山陵，宜废主上为王，殿下自践尊位，以为大燕无穷之福。”恪曰：“公醉邪？何言之悖也！吾与公受先帝遗诏，云何而遽有此议？”根愧谢而退。恪以告吴王垂，垂劝恪诛之。恪曰：“今新遭大丧，二邻观衅，而宰辅自相诛夷，恐乖远近之望，且可忍之。”秘书临皇甫真言于恪曰：“根本庸竖，过蒙先帝厚恩，引参顾命。而小人无识，自国哀已来，骄很日甚，将成祸乱。明公今日居周公之地，当为社稷深谋，早为之所。”恪不听。\u003cbr/\u003e\u003cbr/\u003e     根又言于可足浑氏及燕主暐曰：“太宰、太傅将谋不轨，臣请帅禁兵以诛之。”可足浑氏将从之，暐曰：“二公，国之亲贤，先帝选之，托以孤嫠，必不肯尔。安知非太师欲为乱也！”乃止。根又思恋东土，言于可足浑氏及暐曰：“今天下萧条，外寇非一，国大忧深，不如还东。”恪闻之，乃与太傅评谋，密奏根罪状，使右卫将军傅颜就内省诛根，并其妻子、党与。大赦。是时新遭大丧，诛夷狼籍，内外恟惧，太宰恪举止如常，人不见其有忧色，每出入，一人步从。或说以宜自戒备，恪曰：“人情方惧，当安重以镇之，奈何复自惊扰，众将何仰！”由是人心稍定。\u003cbr/\u003e\u003cbr/\u003e     恪虽综大任，而朝廷之礼，兢兢严谨，每事必与司徒评议之，未尝专决。虚心待士，咨询善道，量才授任，人不逾位。官属、朝臣或有过失，不显其状，随宜他叙，不令失伦，唯以此为贬。时人以为大愧，莫敢犯者。或有小过，自相责曰：“尔复欲望宰公迁官邪！”朝廷初闻燕主俊卒，皆以为中原可图。桓温曰：“慕容恪尚在，忧方大耳。”\u003cbr/\u003e\u003cbr/\u003e     三月，己卯，葬燕主俊于龙陵，谥曰景昭皇帝，庙号烈祖。所征郡国兵，以燕朝多难，互相惊动，往往擅自散归，自邺以南，道路断塞。太宰恪以吴王垂为使持节、征南将军、都督河南诸军事、兖州牧、荆州刺史，镇梁国之蠡台，孙希为并州刺史，傅颜为护军将军，帅骑二万，观兵河南，临淮而还，境内乃安。希，泳之弟也。\u003cbr/\u003e\u003cbr/\u003e     匈奴刘卫辰遣使降秦，请田内地，春来秋返；秦王坚许之。夏，四月，云中护军贾雍遣司马徐趕帅骑袭之，大获而还。坚怒曰：“朕方以恩信怀戎狄，而汝贪小利以败之，何也！”黜雍以白衣领职，遣使还其所获，慰抚之。卫辰于是居入塞内，贡献相寻。\u003cbr/\u003e\u003cbr/\u003e     夏，六月，代王代翼犍妃慕容氏卒。秋，七月，刘卫辰如代会葬，因求婚，什翼犍以女妻之。\u003cbr/\u003e\u003cbr/\u003e     八月，辛丑朔，日有食之，既。\u003cbr/\u003e\u003cbr/\u003e     谢安少有重名，前后征辟，皆不就，寓居会稽，以山水、文籍自娱。虽为布衣，时人皆以公辅期之，士大夫至相谓曰：“安石不出，当如苍生何！”安海游东山，常以妓女自随。司徒昱闻之，曰：“安石既与人同乐，必不得不与人同忧，召之必至。”安妻。刘惔之妹也，见家门贵盛而安独静退，谓曰：“丈夫不如此也？”安掩鼻曰：“恐不免耳。”及弟万废黜，安始有仕进之志，时已年四十馀。征西大将军桓温请为司马，安乃赴召，温大喜，深礼重之。\u003cbr/\u003e\u003cbr/\u003e     冬，十月，乌桓独孤部、鲜卑没弈干各帅众数万降秦，秦王坚处之塞南。阳平公融谏曰：“戎狄人面兽心，不知仁义。其稽颡内附，实贪地利，非怀德也；不敢犯边；实惮兵威，非感恩也。今处之塞内，与民杂居，彼窥郡县虚实，必为边患，不如徙之塞外以防未然。”坚从之。\u003cbr/\u003e\u003cbr/\u003e     十一月，封桓温为南郡公，温弟冲为丰城县公，子济为临贺县公。\u003cbr/\u003e\u003cbr/\u003e     燕太宰恪欲以李绩为右仆射，燕主暐不许。恪屡以为请，暐曰：“万机之事，皆委之叔父，伯阳一人，暐请独裁。”出为章武太守，以忧卒。\u003cbr/\u003e\u003cbr/\u003e     升平五年辛酉，公元三六一年春，正月，戊戌，大赦。\u003cbr/\u003e\u003cbr/\u003e     刘卫辰掠秦边民五十馀口为奴婢以献于秦；秦王坚责之，使归所掠。卫辰由是叛秦，专附于代。\u003cbr/\u003e\u003cbr/\u003e     东安简伯郗昙卒。二月，以东阳太守范汪都督徐、兖、青、冀、幽五州诸军事，兼徐、兖二州刺史。\u003cbr/\u003e\u003cbr/\u003e     平阳人举郡降燕。燕以建威将军段刚为太守，遣督护韩苞将兵共守平阳。\u003cbr/\u003e\u003cbr/\u003e     方士丁进有宠于燕主俊，欲求媚于太宰恪，说恪令杀太傅评；恪大怒，奏收斩之。\u003cbr/\u003e\u003cbr/\u003e     高昌卒，燕河内太守吕护并其众，遣使来降；拜护冀州刺史。护欲引晋兵以袭邺。三月，燕太宰恪将兵五万，冠军将军皇甫真将兵万人，共讨之。燕兵至野王，护婴城自守。护军将军傅颜请急攻之，以省大费。恪曰：“老贼经变多矣，观其守备，未易猝攻。顷攻黎阳，多杀精锐，卒不能拔，自取困辱。护内无蓄积，外无救援，我深沟高垒，坐而守之，休兵养士，离间其党，于我不劳而贼势日蹙。不过十旬，取之必矣，何为多杀士卒以求旦夕之功乎！”乃筑长围守之。\u003cbr/\u003e\u003cbr/\u003e     夏，四月，桓温以其弟黄门郎豁督沔中七郡诸军事，兼新野、义城二郡太守，将兵取许昌，破燕将慕容尘。\u003cbr/\u003e\u003cbr/\u003e     凉骠骑大将军宋混疾甚，弦玄靓及其祖母马氏往省之，曰：“将军万一不幸，寡妇孤儿将何所托！欲以林宗继将军，可乎？”混曰：“臣子林宗幼弱，不堪大任。殿下倘未弃臣门，臣弟澄政事愈于臣，但恐其儒缓，机事不称耳。殿下策励而使之，可也。”混戒澄及诸子曰：“吾家受国大恩，当以死报，无恃势位以骄人。”又见朝臣，皆戒之以忠贞。及卒，行路为之挥涕。云靓以澄为领军将军，辅政。\u003cbr/\u003e\u003cbr/\u003e     五月，丁巳，帝崩，无嗣。皇太后令曰：“琅邪王丕，中兴正统，义望情地，莫与为比，其以王奉大统！”于是百官备法驾迎于琅邪第。庚申，即皇帝位，大赦。壬戌，改封东海王弈为琅邪王。秋，七月，戊午，葬穆帝于永平陵，庙号教宗。\u003cbr/\u003e\u003cbr/\u003e     燕人围野王数月，吕护遣其将张兴出战，傅颜击斩之，城中日蹙。皇甫真戒部将曰：“护势穷奔突，必择虚隙而投之；吾所部士卒多羸，器甲不精，宜深为之备。”乃多课橹榡，亲察行夜者。护食尽，果夜悉精锐趋真所部，突围，不得出；太宰恪引兵击之，护众死伤殆尽，弃妻子奔荥阳。恪存抚降民，给其廪食；徙士人、将帅于邺，自馀各随所乐。以护参军广平梁琛为中书著作郎。\u003cbr/\u003e\u003cbr/\u003e     九月，戊申，立妃王氏为皇后，后，濛之女也。穆帝何皇后称穆皇后，居永安宫。\u003cbr/\u003e\u003cbr/\u003e     凉右司马张邕恶宋澄专政，起兵攻澄，杀之，并灭其族。张玄靓以邕为中护军，叔父天锡为中领军，同辅政。\u003cbr/\u003e\u003cbr/\u003e     张平袭燕平阳，杀段刚、韩苞；又攻雁门，杀太守单男。既而为秦所攻，平复谢罪于燕以求救。燕人以平反复，弗救也，平遂为秦所灭。\u003cbr/\u003e\u003cbr/\u003e     乙亥，秦大赦。\u003cbr/\u003e\u003cbr/\u003e     徐、兖二州刺史范汪，素为桓温所恶，温将北伐，命汪帅众出梁国。冬，十月，坐失期，免为庶人，遂废，卒于家。子宁，好儒学，性质直，常谓王弼、何晏之罪深于桀、纣。或以为贬之太过。宁曰：“王、何蔑弃典文，幽沈仁义，游辞浮说，波荡后生，使搢绅之徒翻然改辙，以至礼坏乐崩，中原倾覆，遗风馀俗，至今为患。桀、纣纵暴一时，适足以丧身覆国，为后世戒，岂能回百姓之视听哉！故吾以为一世之祸轻，历代之患重，自丧之恶小，迷众之罪大也。”\u003cbr/\u003e\u003cbr/\u003e     吕护复叛，奔燕，燕人赦之，以为广州刺史。\u003cbr/\u003e\u003cbr/\u003e     凉张邕骄矜淫纵，树党专权，多所刑杀，国人患之。张天锡所亲敦煌刘肃谓天锡曰：“国家事欲未静！”天锡曰：“何谓也？”肃曰：“今护军出入，有似长宁。”天锡惊曰：“我固疑之，未敢出口。计将安出？”肃曰：“正当速除之耳！”天锡曰：“安得其人？”肃曰：“肃即其人也！”肃时年未二十。天锡曰：“汝年少，更求其助。”肃曰：“赵白驹与肃二人足矣。”十一月，天锡与邕俱入朝，肃与白驹从天锡，值邕于门下，肃斫之不中，白驹继之，又不克，二人与天锡俱入宫中，邕得逸走，帅甲士三百馀人攻宫门。天锡登屋大呼曰：“张邕凶逆无道，既灭宋氏，又欲倾覆我家。汝将士世为凉臣，何忍以兵相向邪！今所取者，止张邕耳，它无所问！”于是邕兵悉散走，邕自刎死，尽灭其族党。玄靓以天锡为使持节、冠军大将军、都督中外诸军事，辅政。十二月，始改建兴四十九年，奉升平年号，诏以玄靓为大都督、督陇右诸军事、凉州刺史、护羌校尉、西平公。\u003cbr/\u003e\u003cbr/\u003e     燕大赦。\u003cbr/\u003e\u003cbr/\u003e     秦王坚命牧伯守宰各举孝悌、廉直、文学、政事，察其所举，得人者赏之，非其人者罪之。由是人莫敢妄举，而请托不行，士皆自励；虽宗室外戚，无才能者皆弃不用。当是之时，内外之官，率皆称职；田畴修辟，仓库充实，盗贼屏息。\u003cbr/\u003e\u003cbr/\u003e     是岁，归义侯李势卒。\u003cbr/\u003e\u003cbr/\u003e     哀皇帝\u003cbr/\u003e\u003cbr/\u003e     隆和元年壬戌，公元三六二年春，正有，壬子，大赦，改元。\u003cbr/\u003e\u003cbr/\u003e     甲寅，减田租，亩收二升。\u003cbr/\u003e\u003cbr/\u003e     燕豫州刺史孙兴请攻洛阳，曰：“晋将陈祐弊卒千馀，介守孤城，不中取也！”燕人从其言，遣宁南将军吕护屯河阴。\u003cbr/\u003e\u003cbr/\u003e     二月，辛未，以吴国内史庾希为北中郎将、徐、兖二州刺史，镇下邳，龙骧将军袁真为西中郎将、监护豫、司、并、冀四州诸军事、豫州刺史，镇汝南并假节。希，冰之子也。\u003cbr/\u003e\u003cbr/\u003e     丙子，拜帝母周贵人为皇太妃，仪服拟于太后。\u003cbr/\u003e\u003cbr/\u003e     燕吕护攻洛阳。三月，乙酉，河南太守戴施奔宛，陈祐告急。五月，丁巳，桓温遣庾希及竟陵太守邓遐帅舟师三千人助祐守洛阳，遐。岳之子也。\u003cbr/\u003e\u003cbr/\u003e     温上疏请迁都洛阳。自永嘉之乱播渡江表者，一切北徙，以实河南。朝廷畏温，不敢为异。而北土萧条，人情疑惧，虽并知不可，莫敢先谏。散骑常待领著作郎孙绰上疏曰：“昔中宗龙飞，非惟信顺协于天人，实赖万里长江画而守之耳。今自丧乱已来，六十馀年，河、洛丘墟，函夏萧条。士民播流江表，已经数世，存者老子长孙，亡者丘陇成行，虽北风之思感其素心，目前之哀实为交切。若迁都旋轸之日，中兴五陵，即复缅成遐域。秦山之安，既难以理保，焌焌之思，岂不缠于圣心哉！温今此举，诚欲大览始终，为国远图；而百姓震骇，同怀危惧，岂不以反旧之乐赊，而趋死之忧促哉！何者？植根江外，数十年矣，一朝顿欲拔之，驱踧于穷荒之地。提挈万里，逾险浮深，离坟墓，弃生业，田宅不可复售，舟车无从而得。舍安乐之国，适习乱之乡，将顿仆道涂，飘溺江川，仅有达者。此仁者所宜哀矜，国家所宜深虑也！臣之愚计，以为且宜遣将帅有威名、资实者，先镇洛阳，扫平梁、许，清壹河南。运漕之路既通，开垦之积已丰，豺狼远窜，中夏小康，然后可徐议迁徙耳。奈何舍百胜之长理，举天下而一掷哉！”绰，楚之孙也。少慕高尚，尝著《遂初赋》以见志。温见绰表，不悦，曰：“致意兴公，何不寻君《遂初赋》，而知人家国事邪！”\u003cbr/\u003e\u003cbr/\u003e     时朝廷忧惧，将遣侍中止温，扬州刺史王述曰：“温欲以虚声威朝廷耳，非事实也；但从之，自无所至。”乃诏温曰：“在昔丧乱，忽涉五纪，戎锹肆暴，继袭凶迹，眷言西顾，慨叹盈怀。知欲躬帅三军，荡涤氛秽，廓清中畿，光复旧京，非夫外身徇国，孰能若此？诸所处分，委之高算。但河洛丘墟，所营有广，经始之勤，致劳怀也。”事果不行。\u003cbr/\u003e\u003cbr/\u003e     温又议移洛阳钟虡。述曰：“永嘉不竞，暂都江左，方当荡平区宇，旋轸旧京。若其不尔，宜改迁园陵，不应先事钟虡！”温乃止。\u003cbr/\u003e\u003cbr/\u003e     朝廷以交、广辽远，改授温都督并、司、冀三州；温表辞不受。\u003cbr/\u003e\u003cbr/\u003e     秦王坚亲临太学，考第诸生经义，与博士讲论，自是每月一至焉。\u003cbr/\u003e\u003cbr/\u003e     六月，甲戌，燕征东参军刘拔刺杀征东将军、冀州刺史、范阳王友于信都。\u003cbr/\u003e\u003cbr/\u003e     秋，七月，吕护退守小平津，中流矢而卒。燕将段崇收军北渡，屯于野王。邓遐进屯新城。八月，西中郎将袁真进屯汝南，运米五万斛以馈洛阳。\u003cbr/\u003e\u003cbr/\u003e     冬，十一月，代王什翼犍纳女于燕，燕人亦以女妻之。\u003cbr/\u003e\u003cbr/\u003e     十二月，戊午朔，日有食之。\u003cbr/\u003e\u003cbr/\u003e     庾希自下邳退屯山阳，袁真自汝南退屯寿阳。\u003cbr/\u003e\u003cbr/\u003e     兴宁元年癸亥，公元三六三年春，二月，己亥，大赦，改元。\u003cbr/\u003e\u003cbr/\u003e     三月，壬寅，皇太妃周氏薨于琅邪第。癸卯，帝就第治丧，诏司徒会稽王昱总内外众务。帝欲为太妃服三年，仆射江虨启：“于礼，应服緦麻。”又欲降服期，虨曰：“厌屈私情，所以上严祖考。”乃服緦麻。\u003cbr/\u003e\u003cbr/\u003e     夏，四月，燕宁东将军慕容忠攻荥阳太守刘远，远奔鲁阳。\u003cbr/\u003e\u003cbr/\u003e     五月，加征西大将军桓温侍中、大司马、都督中外诸军、录尚书事，假黄钺。温以抚军司马王坦之为长史。坦之，述之子也。又以征西掾郗超为参军，王珣为主簿，每事必与二人谋之。府中为之语曰：“髯参军，短主簿，能令公喜，能令公怒。”温气概高迈，罕有所推。与超言，常自谓不能测，倾身待之，超亦深自结纳。珣，导之孙也，与谢玄皆为温掾，温俱重之。曰：“谢掾年四十必拥旄杖节，王掾当作黑头公，皆未易才也。”玄，奕之子也。\u003cbr/\u003e\u003cbr/\u003e     以西中郎将袁真都督司、冀、并三州诸军事，北中郎将庾希都督青州诸军事。","cnt":0,"sort":6629982,"author":"司马光","prev":"6629981.html","next":"6629983.html","book_title":"资治通鉴","updateTimeFmt":"2024-03-28 17:25:38","category":"都市小说"}