{"id":0,"code":"6630078.html","title":"第355章 (1)","latest_chapter_name":"正文 第800章 (3)","xiao_shuo_code":"9226","content":"\u003cbr/\u003e\u003cbr/\u003e    齐纪二（起阏逢困敦，尽屠维大荒落，凡六年）\u003cbr/\u003e\u003cbr/\u003e     世祖武皇帝上之下\u003cbr/\u003e\u003cbr/\u003e     永明二年甲子，公元四八四年春，正月，乙亥，以后将军柳世隆为尚书右仆射；竟陵王子良为护军将军兼司徒，领兵置佐，镇西州。子良少有清尚，倾意宾客，才俊之士，皆游集其门。开西邸，多聚古人器服以充之。记室参军范云、萧琛、乐安任昿、法曹参军王融、卫军东阁祭酒萧衍、镇西功曹谢杋、步兵校尉沈约、扬州秀才吴郡陆倕，并以文学，尤见亲待，号曰八友。法曹参军柳惲、太学博士王僧孺、南徐州秀才济阳江革、尚书殿中郎范缜、会稽孔休源亦预焉。琛，惠开之从子；惲，元景之从孙；融，僧达之孙；衍，顺之之子；杋，述之孙；约，璞之子；僧孺，雅之曾孙；缜，云之从兄也。\u003cbr/\u003e\u003cbr/\u003e     子良笃好释氏，招致名僧，讲论佛法。道俗之盛，江左未有。或亲为众僧赋食、行水，世颇以为失宰相体。\u003cbr/\u003e\u003cbr/\u003e     范缜盛称无佛。子良曰：“君不信因果，何得有富贵、贫贱？”缜曰：“人生如树花同发，随风而散：或拂帘幌坠茵席之上，或关篱墙落粪溷之中。坠茵席者，殿下是也；落粪溷者，下官是也。贵贱虽复殊途，因果竟在何处！”子良无以难。缜又著《神灭论》，以为：“形者神之质，神者形之用也。神之于形，犹利之于刀；未闻刀没而利存，岂容形亡而神在哉！”此论出，朝野喧哗，难之，终不能屈。太原王琰著论讥缜曰：“呜呼范子！曾不知其先祖神灵所在！”欲以杜缜后对。缜对曰：“呜呼王子！知其先祖神灵所在，而不能杀身以从之！”子良使王融谓之曰：“以卿才美，何患不至中书郎；而故乖剌为此论，甚可惜也！宜急毁弃之。”缜大笑曰：“使范缜卖论取官，已至令、仆矣，何但中书郎邪！”\u003cbr/\u003e\u003cbr/\u003e     萧衍好筹略，有文武才干，王俭深器异之，曰：“萧郎出三十，贵不可言。”\u003cbr/\u003e\u003cbr/\u003e     壬寅，以柳世隆为尚书左仆射，丹阳尹李安民为右仆射，王俭领丹阳尹。\u003cbr/\u003e\u003cbr/\u003e     夏，四月，甲寅，魏主如方山；戊午，还宫；庚申，如鸿池；丁卯，还宫。\u003cbr/\u003e\u003cbr/\u003e     五月，甲申，魏遣员外散骑常侍李彪等来聘。\u003cbr/\u003e\u003cbr/\u003e     六月，壬寅朔，中书舍人吴兴茹法亮封望蔡男。时中书舍人四人，各住一省，谓之“四户”，以法亮及临海吕文显等为之；既总重权，势倾朝廷，守宰数迁换去来，四方饷遗，岁数百万。法亮尝于众中语人曰：“何须求外禄！此一户中，年办百万。”盖约言之也。后因天文有变，王俭极言“文显等专权徇私，上天见异，祸由四户”。上手诏酬答，而不能改也。\u003cbr/\u003e\u003cbr/\u003e     魏旧制：户调帛二匹，絮二斤，丝一斤，谷二十斛；又入帛一匹二丈，委之州库，以供调外之费；所调各随土之所出。丁卯，诏曰：“置官班禄，行之尚矣；自中原丧乱，兹制中绝。朕宪章旧典，始班俸禄。户增调帛三匹，谷二斛九斗，以为官司之禄；增调外帛二匹。禄行之后，赃满一匹者死。变法改度，宜为更始，其大赦天下。”\u003cbr/\u003e\u003cbr/\u003e     秋，七月，甲申，立皇子子伦为巴陵王。\u003cbr/\u003e\u003cbr/\u003e     乙未，魏主如武州山石窟寺。\u003cbr/\u003e\u003cbr/\u003e     九月，魏诏，班禄以十月为始，季别受之。旧律，枉法十匹，义赃二十匹，罪死；至是，义赃一匹，枉法无多少，皆死。仍分命使者，纠按守宰之贪者。\u003cbr/\u003e\u003cbr/\u003e     秦、益二州刺史恒农李洪之以外戚贵显，为治贪暴，班禄之后，洪之首以赃败。魏主命锁赴平城，集百官亲临数之；犹以其大臣，听在家自裁。自馀守宰坐赃死者四十馀人。受禄者无不踨蹐，赇赂殆绝。然吏民犯它罪者，魏主率宽之，疑罪奏谳多减死徙边，岁以千计。都下决大辟，岁不过五六人，州镇亦简。\u003cbr/\u003e\u003cbr/\u003e     久之，淮南王佗奏请依旧断禄，文明太后召群臣议之。中书监高闾以为：“饥寒切身，慈母不能保其子。今给禄，则廉者足以无滥，贪者足以劝慕；不给，则贪者得肆其奸，廉者不能自保。淮南之议，不亦谬乎！”诏从闾议。\u003cbr/\u003e\u003cbr/\u003e     闾又上表，以为：“北狄悍愚，同于禽兽。所长者野战，所短者攻城。若以狄之所短夺其所长，则虽众不能成患，虽来不能深入。又，狄散居野泽，随逐水草，战则与家业并至，奔则与畜牧俱逃，不赍资粮而饮食自足，是以历代能为边患。六镇势分，倍众不斗，互相围逼，难以制之。请依秦、汉故事，于六镇之北筑长城，择要害之地，往往开门，造小城于其侧，置兵抜守。狄既不攻城，野掠无获，草尽则走，终必惩艾。计六镇东西不过千里，一夫一月之功，可城三步之地，强弱相兼，不过用十万人，一月可就；虽有暂劳，可以永逸。凡长城有五利：罢游防之苦，一也；北部放牧无抄掠之患，二也；登城观敌，以逸待劳，三也；息无时之备，四也；岁常游运，永得不匮，五也。”魏主优诏答之。\u003cbr/\u003e\u003cbr/\u003e     冬，十月，丁巳，以南徐州刺史长沙王晃为中书监。初，太祖临终，以晃属帝，使处于辇下或近藩，勿令远出。且曰：“宋氏若非骨肉相残，它族岂得乘其弊！汝深诫之！”旧制：诸王在都，唯得置捉刀左右四十人。晃好武饰，及罢南徐州，私载数百人仗还建康，为禁司所觉，投之江水。帝闻之，大怒，将纠以法，豫章王嶷叩头流涕曰：“晃罪诚不足宥；陛下当忆先朝念晃。”帝亦垂泣，由是终无异意，然亦不被亲宠。论者谓帝优于魏文，减于汉明。\u003cbr/\u003e\u003cbr/\u003e     武陵王晔多才艺而疏忄幸，亦无宠于帝。尝侍宴，醉伏地，貂抄肉拌。帝笑曰：“肉污貂。”对曰：“陛下爱羽毛而疏骨肉。”帝不悦。晔轻财好施，故无畜积；名后堂山曰“首阳”，盖怨贫薄也。\u003cbr/\u003e\u003cbr/\u003e     高丽王琏遣使入贡于魏，亦入贡于齐。时高丽方强，魏置诸国使邸，齐使第一，高丽次之。\u003cbr/\u003e\u003cbr/\u003e     益州大度獠恃险骄恣，前后刺史不能制。及陈显达为刺史，遣使责其租赕。獠帅曰：“两眼刺史尚不敢调我，况一眼乎！”遂杀其使。显达分部将吏，声言出猎，夜往袭之，男女无少长皆斩之。\u003cbr/\u003e\u003cbr/\u003e     晋氏以来，益州刺史皆以名将为之。十一月，丁亥，帝始以始兴王鉴为督益、宁诸军事、益州刺史，征显达为中护军。先是，劫帅韩武方聚党千馀人断流为暴，郡县不能禁。鉴行至上明，武方出降，长史虞悰等咸请杀之。鉴曰：“杀之失信，且无以劝善。”乃启台而宥之，于是巴西蛮夷为寇暴者皆望风降附。鉴时年十四，行至新城，道路籍籍，云“陈显达大选士马，不肯就征。”乃停新城，遣典签张昙皙往观形势。俄而显达遣使诣鉴，咸劝鉴执之。鉴曰：“显达立节本朝，必自无此。”居二日，昙皙还，具言“显达已迁家出城，日夕望殿下至。”于是乃前。鉴喜文学，器服如素士，蜀人悦之。\u003cbr/\u003e\u003cbr/\u003e     乙未，魏员外散骑常侍李彪等来聘。\u003cbr/\u003e\u003cbr/\u003e     是岁，诏增豫章王嶷封邑为四千户。宋元嘉之世，诸王入斋阁，得白服、裙帽见人主；唯出太极四庙，乃备朝服。自后此制遂绝。上于嶷友爱，宫中曲宴，听依元嘉故事。嶷固辞不敢，唯车驾至其第，乃白服、乌纱帽以侍宴。至于衣服、器服制度，动皆陈启，事无专制，务从减省。上并不许。嶷常虑盛满，求解扬州，以授竟陵王子良。上终不许，曰：“毕汝一世，无所多言。”嶷长七尺八寸，善修容范，文物卫从，礼冠百僚，每出入殿省，瞻望者无不肃然。\u003cbr/\u003e\u003cbr/\u003e     交州刺史李叔献既受命，而断割外国贡献；上欲讨之。\u003cbr/\u003e\u003cbr/\u003e     永明三年乙丑，公元四八五年春，正月，丙辰，以大司农刘楷为交州刺史，发南康、庐陵、始兴兵以讨叔献。叔献耳之，遣使乞更申数年，献十二队纯银兜鍪及孔雀毦；上不许。叔献惧为楷所袭，间道自湘川还朝。\u003cbr/\u003e\u003cbr/\u003e     戊寅，魏诏曰：“图谶之兴，出于三季，既非经国之典，徒为妖邪所凭。自今图谶、秘纬，一皆焚之，留者以大辟论！”又严禁诸巫觋及委巷卜筮非经典所载者。\u003cbr/\u003e\u003cbr/\u003e     魏冯太后作《皇诰》十八篇，癸未，大飨群臣于太华殿，班《皇诰》。\u003cbr/\u003e\u003cbr/\u003e     辛卯，上祀南郊，大赦。\u003cbr/\u003e\u003cbr/\u003e     诏复立国学；释奠先师用上公礼。\u003cbr/\u003e\u003cbr/\u003e     二月，己亥，魏制皇子皇孙有封爵者，岁禄各有差。\u003cbr/\u003e\u003cbr/\u003e     辛丑，上祭北郊。\u003cbr/\u003e\u003cbr/\u003e     三月，丙申，魏封皇弟禧为咸阳王，干为河南王，羽为广陵王，雍为颍川王，勰为始平王，详为北海王。文明太后令置学馆，选师傅以教诸王。勰于兄弟最贤，敏而好学，善属文，魏主尤奇爱之。\u003cbr/\u003e\u003cbr/\u003e     夏，四月，癸丑，魏主如方山；甲寅，还宫。\u003cbr/\u003e\u003cbr/\u003e     初，宋太宗置总明观以集学士，亦谓之东观。上以国学既立，五月，乙未，省总明观。时王俭领国子祭酒，诏于俭宅开学士馆，以总明四部书充之。又诏俭以家为府。\u003cbr/\u003e\u003cbr/\u003e     自宋世祖好文章，士大夫悉以文章相尚，无以专经为业者。俭少好《礼》学及《春秋》，言论造次必于儒者，由是衣冠翕然，更尚儒术。俭撰次朝仪、国典，自晋、宋以来故事，无不谙忆，故当朝理事，断决如流。每博议引证，八坐、丞、郎无能异者。令史咨事常数十人，宾客满席，俭应接辨析，傍无留滞，发言下笔，皆有音彩。十日一还学监试诸生，巾卷在庭，剑卫、令史，仪容甚盛。作解散髻，斜插簪，朝野慕之，相与仿效。俭常谓人曰：“江左风流宰相，唯有谢安。”意以自比也。上深委仗之，士流选用，奏无不可。\u003cbr/\u003e\u003cbr/\u003e     六月，庚戌，魏进河南王度易侯为车骑将军，遣给事中吴兴丘冠先使河南，并送柔然使。\u003cbr/\u003e\u003cbr/\u003e     辛亥，魏主如方山。丁巳，还宫。\u003cbr/\u003e\u003cbr/\u003e     秋，七月，癸未，魏遣使拜宕昌王梁弥机兄子弥承为宕昌王。初，弥机死，子弥博立，为吐谷浑所逼，奔仇池。仇池镇将穆亮以弥机事魏素厚，矜其灭亡；弥博凶悖，所部恶之；弥承为众所附，表请纳之。诏许之。亮帅骑三万军于龙鹄，击走吐谷浑，立弥承而还。亮，崇之曾孙也。\u003cbr/\u003e\u003cbr/\u003e     戊子，魏主如鱼池，登青原冈；甲午，还宫；八月，己亥，如弥泽；甲寅，登牛头山；甲子，还宫。\u003cbr/\u003e\u003cbr/\u003e     魏初，民多荫附；荫附者皆无官役，而豪强征敛倍于公赋。给事中李安世上言：“岁饥民流，田业多为豪右所占夺；虽桑井难复，宜更均量，使力业相称。又，所争之田，宜限年断，事久难明，悉归今主，以绝诈妄。”魏主善之，由是始议均田。冬，十月，丁未，诏遣使者循行州郡，与牧守均给天下之田：诸男夫十五以上受露田四十亩，妇人二十亩，奴婢依良丁；牛一头，受田三十亩，限止四牛。所授之田，率倍之；三易之田，再倍之，以供耕作及还受之盈缩。人年及课则受田，老免及身没则还田。奴婢、牛随有无以还受。初受田者，男夫给二十亩，课种桑五十株；桑田皆为世业，身终不还。恒计见口，有盈者无受无还，不足者受种如法，盈者得卖其盈。诸宰民之官，各随近给公田有差，更代相付；卖者坐如律。\u003cbr/\u003e\u003cbr/\u003e     辛酉，魏魏郡王陈建卒。\u003cbr/\u003e\u003cbr/\u003e     魏员外散骑常侍李彪等来聘。\u003cbr/\u003e\u003cbr/\u003e     十二月，乙卯，魏以侍中淮南王佗为司徒。\u003cbr/\u003e\u003cbr/\u003e     柔然犯魏塞，魏任城王澄帅众拒之，柔然遁去。澄，云之子也。氐、羌反，诏以澄为都督梁、益、荆三州诸军事、梁州刺史。澄至州，讨叛柔服，氐、羌皆平。\u003cbr/\u003e\u003cbr/\u003e     初，太祖命黄门郎虞玩之等检定黄籍。上即位，别立校籍官，置令史，限人一日得数巧。既连年不已，民愁怨不安。外监会稽吕文度启上，籍被却者悉充远戍，民多逃亡避罪。富阳民唐宇之因以妖术惑众作乱，攻陷富阳，三吴却籍者奔之，众至三万。\u003cbr/\u003e\u003cbr/\u003e     文度与茹法亮、吕文显皆以奸谄有宠于上。文度为外监，专制兵权，领军守虚位而已。法亮为中书通事舍人，权势尤盛。王俭常曰：“我虽有大位，权寄岂及茹公邪！”\u003cbr/\u003e\u003cbr/\u003e     是岁，柔然部真可汗卒，子豆仑立，号伏名敦可汗，改元太平。\u003cbr/\u003e\u003cbr/\u003e     永明四年丙寅，公元四八六年春，正月，癸亥朔，魏高祖朝会，始服衮冕。\u003cbr/\u003e\u003cbr/\u003e     壬午，柔然寇魏边。\u003cbr/\u003e\u003cbr/\u003e     唐宇之攻陷钱唐，吴郡诸县令多弃城走。宇之称帝于钱唐，立太子，置百官；遣其将高道度等攻陷东阳，杀东阳太守萧崇之。崇之，太祖族弟也。又遣其将孙泓寇山阴，至浦阳江，浃口戍主汤休武击破之。上发禁兵数千人，马数百匹，东击宇之。台军至钱唐，宇之众乌合，畏骑兵，一战而溃，擒斩宇之，进平诸郡县。\u003cbr/\u003e\u003cbr/\u003e     台军乘胜，颇纵抄掠。军还，上闻之，丁酉，收军主前军将军陈天福弃市；左军将军刘明彻免官、削爵，付东冶。天福，上宠将也，既伏诛，内外莫不震肃。使通事舍人丹阳刘系宗随军慰劳，遍至遭贼郡县，百姓被驱逼者悉无所问。\u003cbr/\u003e\u003cbr/\u003e     闰月，癸巳，立皇子子贞为邵陵王，皇孙昭文为临汝公。\u003cbr/\u003e\u003cbr/\u003e     氐王杨后起卒。丁未，诏以白水太守杨集始为北秦州刺史、武都王。集始，文弘之子也。后起弟后明为白水太守。魏亦以集始为武都王。集始入朝于魏，魏以为南秦州刺史。\u003cbr/\u003e\u003cbr/\u003e     辛亥，上耕籍田。\u003cbr/\u003e\u003cbr/\u003e     二月，己未，立皇弟钅求为晋熙王，铉为河东王。","cnt":0,"sort":6630078,"author":"司马光","prev":"6630077.html","next":"6630079.html","book_title":"资治通鉴","updateTimeFmt":"2024-03-28 17:25:38","category":"都市小说"}