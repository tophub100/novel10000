{"id":0,"code":"6630158.html","title":"第435章 (1)","latest_chapter_name":"正文 第800章 (3)","xiao_shuo_code":"9226","content":"\u003cbr/\u003e\u003cbr/\u003e    陈纪一（起强圉赤奋若，尽屠维单阏，凡三年）\u003cbr/\u003e\u003cbr/\u003e     高祖武皇帝\u003cbr/\u003e\u003cbr/\u003e     永定元年丁丑，公元五五七年春，正月，辛丑，周公即天王位，柴燎告天，朝百官于露门；追尊王考文公为文王，妣为文后；大赦。封魏恭帝为宋公。以木德承魏水，行夏之时，服色尚黑。以李弼为太师，赵贵为太傅、大冢宰，独孤信为太保、大宗伯，中山公护为大司马。\u003cbr/\u003e\u003cbr/\u003e     诏以王琳为司空、骠骑大将军，以尚书右仆射王通为左仆射。\u003cbr/\u003e\u003cbr/\u003e     周王祀圜丘，自谓先世出于神农，以神农配二丘，始祖献侯配南北郊，文王配明堂，庙号太祖。癸卯，祀方丘。甲辰，祭大社。除市门税。乙巳，享太庙，仍用郑玄义，立太祖与二昭、二穆为五庙，其有德者别为祧庙，不毁。辛亥，祀南郊。壬子，立王后元氏。后，魏文帝之女晋安公主也。\u003cbr/\u003e\u003cbr/\u003e     齐南安城主冯显请降于周，周柱国宇文贵使丰州刺史太原郭彦将兵迎之，遂据南安。\u003cbr/\u003e\u003cbr/\u003e     吐谷浑为寇于周，攻凉、鄯、河三州。秦州都督遣渭州刺史于翼赴援，翼不从。僚属咸以为言，翼曰：“攻取之术，非夷俗所长。此寇之来，不过抄掠边牧耳。掠而无获，势将自走。劳师以往，必无所及。翼揣之已了，幸勿复言。”数日，问至，果如翼所策。\u003cbr/\u003e\u003cbr/\u003e     初，梁世祖以始兴郡为东衡州，以欧阳顀为刺史。久之，徙顀为郢州刺史，萧勃留顀不遣。世祖以王琳代勃为广州刺史，勃遣其将孙荡监广州，尽帅所部屯始兴以避之。顀别据一城，不往谒，闭门自守。勃怒，遣兵袭之，尽取其货财马仗；寻赦之，使复其所，与之结盟。江陵陷，顀遂事勃。二月，庚午，勃起兵于广州，遣顀及其将傅泰、萧孜为前军。孜，勃之从子也。南江州刺史余孝顷以兵会之。诏平西将军周文育帅诸军讨之。\u003cbr/\u003e\u003cbr/\u003e     癸酉，周王朝日于东郊；戊寅，祭太社。\u003cbr/\u003e\u003cbr/\u003e     周楚公赵贵、卫公独孤信故皆与太祖等夷，及晋公护专政，皆怏怏不服。贵谋杀护，信止之；开府仪同三司宇文盛告之。丁亥，贵入朝，护执而杀之，免信官。\u003cbr/\u003e\u003cbr/\u003e     领军将军徐度出东关侵齐，戊子，至合肥，烧齐船三千艘。\u003cbr/\u003e\u003cbr/\u003e     欧阳顀等出南康。顀屯豫章之苦竹滩，傅泰据蹠口城，余孝顷遣其弟孝励守郡城，自出豫章据石头。巴山太守熊昙朗诱顀共袭高州刺史黄法□；又语法□，约共破顀，且曰：“事捷，与我马仗。”遂出军，与顀俱进。至法□城下，昙朗阳败走，法□乘之，顀失援而走，昙朗取其马仗，归于巴山。周文育军少船，余孝顷有船在上牢，文育遣军主焦僧度袭之，尽取以归，仍于豫章立栅。军中食尽，诸将欲退。文育不许，使人间行遗周迪书，约为兄弟。迪得书甚喜，许馈以粮。于是文育分遣老弱乘故船沿流俱下，烧豫章栅，伪若遁去者。孝顷望之，大喜，不复设备。文育由间道兼行，据芊韶，芊韶上流则欧阳顀、萧孜，下流则傅泰、余孝顷营，文育据其中间，筑城飨士，顀等大骇。顀退入泥溪，文育遣严威将军周铁虎等袭顀，癸巳，擒之。文育盛陈兵甲，与顀乘舟而宴，巡蹠口城下，使其将丁法洪攻泰，擒之，孜、孝顷退走。\u003cbr/\u003e\u003cbr/\u003e     甲午，周以于谨为太傅，大宗伯侯莫陈崇为太保，晋公护为大冢宰，柱国武川贺兰祥为大司马，高阳公达奚武为大司寇。\u003cbr/\u003e\u003cbr/\u003e     周人杀魏恭帝。\u003cbr/\u003e\u003cbr/\u003e     三月，庚子，周文育送欧阳顀、傅泰于建康。丞相霸先与顀有旧，释而厚待之。\u003cbr/\u003e\u003cbr/\u003e     周晋公护以赵景公独孤信名重，不欲显诛之，己酉，逼令自杀。\u003cbr/\u003e\u003cbr/\u003e     甲辰，以司空王琳为湘、郢二州刺史。\u003cbr/\u003e\u003cbr/\u003e     曲江侯勃在南康，闻欧阳顀等败，军中忷惧。甲寅，德州刺史陈法武、前衡州刺史谭世远攻勃，杀之。\u003cbr/\u003e\u003cbr/\u003e     夏，四月，己卯，铸四柱钱，一当二十。\u003cbr/\u003e\u003cbr/\u003e     齐遣使请和。\u003cbr/\u003e\u003cbr/\u003e     壬午，周王谒成陵；乙酉，还宫。\u003cbr/\u003e\u003cbr/\u003e     齐以太师斛律金为右丞相，前大将军可朱浑道元为太傅，开府仪同三司贺拔仁为太保，尚书令常山王演为司空，录尚书事长广王湛为尚书令，右仆射杨愔为左仆射，仍加开府仪同三司。并省尚书右仆射崔暹为左仆射，主党王涣录尚书事。\u003cbr/\u003e\u003cbr/\u003e     丁亥，周王享太庙。\u003cbr/\u003e\u003cbr/\u003e     壬辰，改四柱钱一当十；丙申，复闭细钱。\u003cbr/\u003e\u003cbr/\u003e     故曲江侯勃主帅兰敱袭杀谭世远，军主夏侯明彻杀敱，持勃首降。勃故记室李贺藏奉怀安侯任据广州。萧孜、余孝顷犹据石头，为两城，各居其一，多设船舰，夹水而陈。丞相霸先遣平南将军侯安都助周文育击之。戊戌，安都潜师夜烧其船舰，文育帅水军、安都帅步骑进攻之；萧孜出降，孝顷逃归新吴，文育等引兵还。丞相霸先以欧阳顀声著南土，复以顀为衡州刺史，使讨岭南。未至，其子纥已克始兴，顀至岭南，诸郡皆降，遂克广州，岭南悉平。\u003cbr/\u003e\u003cbr/\u003e     周仪同三司齐轨谓御正中大夫薛善曰：“军国之政，当归天子，何得犹在权门！”善以告晋公护，护杀之，以善为中外府司马。\u003cbr/\u003e\u003cbr/\u003e     五月，戊辰，余孝顷遣使诣丞相府乞降。\u003cbr/\u003e\u003cbr/\u003e     王琳既不就征，大治舟舰，将攻陈霸先；六月，戊寅，霸先以开府仪同三司侯安都为西道都督，周文育为南道都督，将舟师二万会武昌以击之。\u003cbr/\u003e\u003cbr/\u003e     秋，七月，辛亥，周王享太庙。\u003cbr/\u003e\u003cbr/\u003e     河南、北大蝗。齐主问于魏郡丞崔叔瓒曰：“何故致蝗？”对曰：“五行志》：土功不时，蝗虫为灾。今外筑长城，内兴三台，殆以此乎！”齐主大怒，使左右殴之，擢其发，以溷沃其头，曳足以出。叔瓒，季舒之兄也。\u003cbr/\u003e\u003cbr/\u003e     八月，丁卯，周人归梁世祖之柩及诸将家属千馀人于王琳。\u003cbr/\u003e\u003cbr/\u003e     戊辰，周王祭太社。\u003cbr/\u003e\u003cbr/\u003e     甲午，进丞相霸先位太傅，加黄钺、殊礼，赞拜不名。九月，辛丑，进丞相为相国，总百揆，封陈公，备九锡，陈国置百司。\u003cbr/\u003e\u003cbr/\u003e     周孝愍帝性刚果，恶晋公护之专权。司会李植自太祖时为相府司录，参掌朝政，军司马孙恒亦久居权要，及护执政，植、恒恐不见容，乃与宫伯乙弗凤、贺拔提等共谮之于周王。植、恒曰：“护自诛赵贵以来，威权日盛，谋臣宿将，争往附之，大小之政，皆决于护。以臣观之，将不守臣节，愿陛下早图之！”王以为然。凤、提曰：“以先王之明，犹委植、恒以朝政，今以事付二人，何患不成！且护常自比周公，臣闻周公摄政七年，陛下安能七年邑邑如此乎！”王愈信之，数引武士于后园讲习，为执缚之势。植等又引宫伯张光洛同谋，光洛以告护。护乃出植为梁州刺史，恒为潼州刺史，欲散其谋。后王思植等，每欲召之，护泣谏曰：“天下至亲，无过兄弟，若兄弟尚相疑，它人谁可信者！太祖以陛下富于春秋，属臣后事，臣情兼家国，实愿竭其股肱。若陛下亲鉴万机，威加四海，臣死之日，犹生之年。但恐除臣之后，奸回得志，非唯不利陛下，亦将倾覆社稷，使臣无面目见太祖于九泉。且臣既为天子之兄，位至宰相，尚复何求！愿陛下勿信谗臣之言，疏弃骨肉。”王乃止不召，而心犹疑之。\u003cbr/\u003e\u003cbr/\u003e     凤等益惧，密谋滋甚，刻日召群公入宴，因执护诛之；张光洛又以告护。护乃召柱国贺兰祥、领军尉迟纲等谋之，祥等劝护废立。时纲总领禁兵，护遣纲入宫召凤等议事，及至，以次执送护第，因罢散宿卫兵。王方悟，独在内殿，令宫人执兵自守。护遣贺兰祥逼王逊位，幽于旧第。悉召公卿公议，废王为略阳公，迎立岐州刺史宁都公毓。公卿皆曰：“此公之家事，敢不唯命是听！”乃斩凤等于门外，孙恒亦伏诛。\u003cbr/\u003e\u003cbr/\u003e     时李植父柱国大将军远镇弘农，护召远及植还朝，远疑有变，沈吟久之，乃曰：“大丈夫宁为忠鬼，安可作叛臣邪！”遂就征。既至长安，护以远功名素重，犹欲全之。引与相见，谓之曰：“公儿遂有异谋，非止屠戮护身，乃是倾危宗社。叛臣贼子，理宜同疾，公可早为之所。”乃以植付远。远素爱植，植又口辩，自陈初无此谋。远谓为信然，诘朝，将植谒护。护谓植已死，左右白植亦在门。护大怒曰：“阳平公不信我！”乃召入，仍命远同坐，令略阳公与植相质于远前。植辞穷，谓略阳公曰：“本为此谋，欲安社稷，利至尊耳！今日至此，何事云云！”远闻之，自投于床曰：“若尔，诚合万死。”于是护乃害植，并逼远令自杀。植弟叔诣、叔谦、叔让亦死，馀子以幼得免。初，远弟开府仪同三司穆知植非保家之主，每劝远除之，远不能用。及远临刑，泣谓穆曰：“吾不用汝言，以至此！”穆当从坐，以前言获免，除名为民，及其子弟亦免官。植弟淅州刺史基，尚义归公主，当从坐，穆请以二子代基命，护两释之。\u003cbr/\u003e\u003cbr/\u003e     后月馀，护弑略阳公，黜王后元氏为尼。\u003cbr/\u003e\u003cbr/\u003e     癸亥，宁都公自岐州至长安，甲子，即天王位，大赦。\u003cbr/\u003e\u003cbr/\u003e     冬，十月，戊辰，进陈公爵为王。辛未，梁敬帝禅位于陈。\u003cbr/\u003e\u003cbr/\u003e     癸酉，周魏武公李弼卒。陈王使中书舍人刘师知引宣猛将军沈恪勒兵入宫，卫送梁主如别宫，恪排闼见王，叩头谢曰：“恪身经事萧氏，今日不忍见此。分受死耳，决不奉命！”王嘉其意，不复逼，更以荡主王僧志代之。乙亥，王即皇帝位于南郊，还宫，大赦，改元。奉梁敬帝为江阴王，梁太后为太妃，皇后为妃。\u003cbr/\u003e\u003cbr/\u003e     以给事黄门侍郎蔡景历为秘书监、中书通事舍人。是时政事皆由中书省，置二十一局，各当尚书诸曹，总国机要，尚书唯听受而已。\u003cbr/\u003e\u003cbr/\u003e     丙子，上幸钟山，祠蒋帝庙。庚辰，上出佛牙于杜姥宅，设无遮大会，帝亲出阙前膜拜。\u003cbr/\u003e\u003cbr/\u003e     辛巳，追尊皇考文赞为景皇帝，庙号太祖，皇妣董氏曰安皇后，追立前夫人钱氏为昭皇后，世子克为孝怀太子，立夫人章氏为皇后。章后，乌程人也。\u003cbr/\u003e\u003cbr/\u003e     置删定郎，治律令。\u003cbr/\u003e\u003cbr/\u003e     乙酉，周王祀圜丘；丙戌，祀方丘；甲午，祭太社。\u003cbr/\u003e\u003cbr/\u003e     戊子，太祖神主祔太庙，七庙始共用一太牢，始祖荐首，馀皆骨体。\u003cbr/\u003e\u003cbr/\u003e     侯安都至武昌，王琳将樊猛弃城走，周文育自豫章会之。安都闻上受禅，叹曰：“吾今兹必败，战无名矣！”时两将俱行，不相统摄，部下交争，稍不相平。军至郢州，琳将潘纯陀于城中遥射官军，安都怒，进军围之；未克，而王琳至苻口，安都乃释郢州，悉众诣沌口，留沈泰一军守汉曲。安都遇风不得进，琳据东岸，安都等据西岸，相持数日，乃合战，安都等大败。安都、文育及裨将徐敬成、周铁虎、程灵洗皆为琳所擒，沈泰引兵奔归。琳引见诸将与语，周铁虎辞气不屈，琳杀铁虎而囚安都等，总以一长锁系之，置琳所坐下，令所亲宦者王子晋掌视之。琳乃移湘州军府就郢城，又遣其将樊猛袭据江州。\u003cbr/\u003e\u003cbr/\u003e     十一月，丙申，上立兄子茜为临川王，顼为始兴王；弟子昙朗已死，而上未知，遥立为南康王。\u003cbr/\u003e\u003cbr/\u003e     庚子，周王享太庙；丁未，祀圜丘；十二月，庚午，谒成陵；癸酉，还宫。\u003cbr/\u003e\u003cbr/\u003e     谯淹帅水军七千、老弱三万自蜀江东下，欲就王琳，周使开府仪同三司贺若敦、叱罗晖等击之，斩淹，悉俘其众。\u003cbr/\u003e\u003cbr/\u003e     是岁，诏给事黄门侍郎萧乾招谕闽中。时熊昙朗在豫章，周迪在临川，留异在东阳，陈宝应在晋安，共相连结，闽中豪帅往往立砦以自保。上患之，使乾谕以祸福，豪帅皆帅众请降，即以乾为建安太守。乾，子范之子也。\u003cbr/\u003e\u003cbr/\u003e     初，梁兴州刺史席固以州降魏，周太祖以固为丰州刺史。久之，固犹习梁法，不遵北方制度，周人密欲代之，而难其人，乃以司宪中大夫令狐整权镇丰州，委以代固之略。整广布恩威，倾射抚接，数月之间，化洽州府。于是除整丰州刺史，以固为湖州刺史。整迁丰州于武当，旬日之间，城府周备，迁者如归。固之去也。其部曲多愿留为整左右，整谕以朝制，弗许，莫不流涕而去。\u003cbr/\u003e\u003cbr/\u003e     齐人于长城内筑重城，自库洛枝东至鸣纥戍，凡四百馀里。\u003cbr/\u003e\u003cbr/\u003e     初，齐有术士言“亡高者黑衣”，故高祖每出，不欲见沙门。显祖在晋阳，问左右：“何物最黑？”对曰：“无过于漆。”帝以上党王涣于兄弟第七，使库直都督破六韩伯升之邺征涣。涣至紫陌桥，杀伯升而逃，浮河南渡；至济州，为人所执，送邺。\u003cbr/\u003e\u003cbr/\u003e     帝之为太原公也，与永安王浚偕见世宗，帝有时洟出，浚责帝左右曰：“何不为二兄拭鼻！”帝心衔之。及即位，浚为青州刺史，聪明矜恕，吏民悦之。浚以帝嗜酒，私谓亲近曰：“二兄因酒败德，朝臣无敢谏者。大敌未灭，吾甚以为忧。欲乘驿至邺面谏，不知用吾不？”或密以白帝，帝益衔之。浚入朝，从幸东山，帝裸裎为乐。浚进谏曰：“此非人主所宜！”帝不悦。浚又于屏处召杨愔，讥其不谏。帝时不欲大臣与诸王交通，愔惧，奏之。帝大怒曰：“小人由来难忍！”遂罢酒，还宫。浚寻还州，又上书切谏，诏征浚。浚惧祸，谢疾不至，帝遣驰驿收浚，老幼泣送者数千人，至邺，与上党王涣皆盛以铁笼，置于北城地牢，饮食溲秽，共在一所。\u003cbr/\u003e\u003cbr/\u003e     永定二年戊寅，公元五五八年春，正月，王琳引兵下，至湓城，屯于白水浦，带甲十万。琳以北江州刺史鲁悉达为镇北将军，上亦以悉达为征西将军，各送鼓吹女乐。悉达两受之，迁延顾望，皆不就；上遣安西将军沈泰袭之，不克。琳欲引军东下，而悉达制其中流，琳遣使说诱，终不从。己亥，琳遣记室宗虩求援于齐，且请纳梁永嘉王庄以主梁祀。衡州刺史周迪欲自据南川，乃总召所部八郡守宰结盟，齐言入赴。上恐其为变，厚慰抚之。\u003cbr/\u003e\u003cbr/\u003e     新吴洞主余孝顷遣沙门道林说琳曰：“周迪、黄法□皆依附金陵，阴窥间隙，大军若下，必为后患；不如先定南川，然后东下，孝顷请席卷所部以从下吏。”琳乃遣轻车将军樊猛、平南将军李孝钦、平东将军刘广德将兵八千赴之，使孝顷总督三将，屯于临川故郡，征兵粮于迪，以观其所为。\u003cbr/\u003e\u003cbr/\u003e     以开府仪同三司侯瑱为司空，衡州刺史欧阳顀为都督交、广等十九州诸军事、广州刺史。\u003cbr/\u003e\u003cbr/\u003e     周以晋公护为太师。\u003cbr/\u003e\u003cbr/\u003e     辛丑，上祀南郊，大赦；乙巳，祀北郊。辛亥，周王耕藉田。\u003cbr/\u003e\u003cbr/\u003e     癸丑，周立王后独孤氏。\u003cbr/\u003e\u003cbr/\u003e     戊午，上礼明堂。\u003cbr/\u003e\u003cbr/\u003e     二月，壬申，南豫州刺史沈泰奔齐。","cnt":0,"sort":6630158,"author":"司马光","prev":"6630157.html","next":"6630159.html","book_title":"资治通鉴","updateTimeFmt":"2024-03-28 17:25:38","category":"都市小说"}