{"id":0,"code":"6630396.html","title":"第673章 (2)","latest_chapter_name":"正文 第800章 (3)","xiao_shuo_code":"9226","content":"\u003cbr/\u003e\u003cbr/\u003e    门下侍郎、同平章事二悰罢为右仆射，中书侍郎、同平章事崔铉罢为户部尚书。乙丑，以户部侍郎李回为中书侍郎、同平章事，判户部如故。\u003cbr/\u003e\u003cbr/\u003e     祠部奏括天下寺四千六百，兰若四万，僧尼二十六万五百。\u003cbr/\u003e\u003cbr/\u003e     诏册黠戛斯可汗为宗英雄武诚明可汗。\u003cbr/\u003e\u003cbr/\u003e     秋，七月，丙午朔，日有食之。\u003cbr/\u003e\u003cbr/\u003e     上恶僧尼耗蠹天下，欲去之，道士赵归真等复劝之。乃先毁山野招提、兰若，至是，敕上都、东都两街各留二寺，每寺留僧三十人；天下节度、观察使治所及同、华、商、汝州各留一寺，分为三等：上等留僧二十人，中等留十人，下等五人。馀僧及尼并大秦穆护、袄僧皆勒归俗。寺非应留者，立期今所在毁撤，仍遣御史分道督之。财货田产并没官，寺材以葺公廨驿舍，铜像、钟磐以铸钱。\u003cbr/\u003e\u003cbr/\u003e     以山南东道节度使郑肃检校右仆射、同平章事。\u003cbr/\u003e\u003cbr/\u003e     诏发昭义骑兵五百、步兵千五百戍振武，节度使卢钧出至裴村饯之，潞卒素骄，惮于远戍，乘醉，回旗入城，闭门大噪，均奔潞城以避之。监军王惟直自出晓谕，乱兵击之，伤，旬日而卒。李德裕奏：“请诏河东节度使王宰以步骑一千守石会关，三千自仪州路据武安，以断邢、洺之路；又令河阳节度使石雄引兵守泽州，河中节度使韦恭甫发步骑千人戍晋州。如此，贼必无能为。”皆从之。\u003cbr/\u003e\u003cbr/\u003e     八月，李德裕等奏：“东都九庙神主二十六，今贮于太微宫小屋，请以废寺材复修太庙。”\u003cbr/\u003e\u003cbr/\u003e     壬午，诏陈释教之弊，宣告中外。凡天下所毁寺四千六百馀区，归俗僧尼二十六万五百人，大秦穆护、祅僧二千馀人，毁招提、兰若四万馀区。收良田数千万顷，奴婢十五万人。所留僧皆隶主客，不隶祠部。百官奉表称贺。寻又诏东都止留僧二十人，诸道留二十人者减其半，留十人者减三人，留五人者更不留。五台僧多亡奔幽州。李德裕召进奏官谓曰：“汝趣白本使，五台僧为将必不如幽州将，为卒必不如幽州卒，何为虚取容纳之名，染于人口！独不见近日刘从谏招聚无算闲人，竟有保益！”张仲武乃封二刀付居庸关曰：“有游僧入境则斩之！”主客郎中韦博以为事不宜太过，李德裕恶之，出为灵武节度副使。\u003cbr/\u003e\u003cbr/\u003e     昭义乱兵奉都将李文矩为帅，文矩不从，乱兵亦不敢害。文矩稍以祸福谕之，乱兵渐听命，乃遣人谢卢钧于潞城。均还入上党，复遣之戍振武。行一驿，乃潜选兵追之。明日，及于太平驿，尽杀之。具以状闻，且请罢河东、河阳兵在境上者，从之。\u003cbr/\u003e\u003cbr/\u003e     九月，诏修东都太庙。\u003cbr/\u003e\u003cbr/\u003e     李德裕请置备边库，令户部岁入钱帛十二万缗匹，度支盐铁岁入钱帛十三万缗匹，明年减其三之一，凡诸道所进助军财货者皆入焉，以度支郎中判之。\u003cbr/\u003e\u003cbr/\u003e     王才人宠冠后庭，上欲立以为后。李德裕以才人寒族，且无子，恐不厌天下之望，乃止。\u003cbr/\u003e\u003cbr/\u003e     上饵方士金丹，性加躁急，喜怒不常。冬，十月，上问李德裕以外事，对曰：“陛下威断不测，外人颇惊惧。向者寇逆暴横，固宜以威制之；今天下既平，愿陛下宽理之，但使得罪者无怨，为善者不惊，则为宽矣。”\u003cbr/\u003e\u003cbr/\u003e     以衡山道士刘玄静为银青光禄大夫、崇玄馆学士，赐号广成先生，为之治崇玄馆，置吏铸印。玄静固辞，乞还山，许之。\u003cbr/\u003e\u003cbr/\u003e     李德裕秉政日久，好徇爱憎，人多怨之。自杜悰、崔铉罢相，宦官左右言其太专，上亦不悦。给事中韦弘质上疏，言宰相权重，不应更领三司钱谷。德裕奏称：“制置职业，人主之柄。弘质受人教导，所谓贱人图柄臣，非所宜言。”十二月，弘质坐贬官，由是众怒愈甚。\u003cbr/\u003e\u003cbr/\u003e     上自秋冬以来，觉有疾，而道士以为换骨。上秘其事，外人但怪上希复游猎，宰相奏事者亦不敢久留。诏罢来年正旦朝会。\u003cbr/\u003e\u003cbr/\u003e     吐蕃论恐热复纠合诸部击尚婢婢，婢婢遣厖结藏将兵五千拒之，恐热大败，与数十骑遁去。婢婢传檄河、湟，数恐热残虐之罪，曰：“汝辈本唐人，吐蕃无主，则相与归唐，毋为恐热所猎如狐兔也！”于是诸部从恐热者稍稍引去。\u003cbr/\u003e\u003cbr/\u003e     是岁，天下户四百九十五万五千一百五十一。\u003cbr/\u003e\u003cbr/\u003e     朝廷虽为党项置使，党项侵盗不已，攻陷邠、宁、盐州界城堡，屯叱利寨。宰相请遣使宣慰，上决意讨之。\u003cbr/\u003e\u003cbr/\u003e     会昌六年丙寅，公元八四六年春，二月，庚辰，以夏州节度使米暨为东北道招讨党项使。\u003cbr/\u003e\u003cbr/\u003e     上疾久未平，以为汉火德，改“洛”为“雒”。唐土德，不可以王气胜君名。三月，下诏改名炎。上自正月乙卯不视朝，宰相请见，不许。中外忧惧。\u003cbr/\u003e\u003cbr/\u003e     初，宪宗纳李锜妾郑氏，生光王怡。怡幼时，宫中皆以为不慧，太和以后，益自韬匿，群居游处，未尝发言。文宗幸十六宅宴集，好诱其言以为戏笑，号曰光叔。上性豪迈，尤所不礼。及上疾笃，日不能言。诸宦官密于禁中定策，辛酉，下诏称：“皇子冲幼，须选贤德，光王怡可立为皇太叔，更名忱，应军国政事令权句当。”太叔见百官，哀戚满容；裁决庶务，咸当于理，人始知有隐德焉。\u003cbr/\u003e\u003cbr/\u003e     甲子，上崩。以李德裕摄冢宰。丁卯，宣宗即位。宣宗素恶李德裕之专，即位之日，德裕奉册。既罢，谓左右曰：“适近我者非太尉邪？每顾我，使我毛发洒淅。”夏，四月，辛未朔，上始听政。\u003cbr/\u003e\u003cbr/\u003e     尊母郑氏为皇太后。\u003cbr/\u003e\u003cbr/\u003e     壬申，以门下侍郎、同平章事李德裕同平章事，充荆南节度使。德裕秉权日久，位重有功，众不谓其遽罢，闻之莫不惊骇。甲戌，贬工部尚书、判盐铁转运使薛元赏为忠州刺史，弟京兆少尹、权知府事元龟为崖州司户，皆德裕之党也。\u003cbr/\u003e\u003cbr/\u003e     杖杀道士赵归真等数人，流罗浮山人轩辕集于岭南。五月，乙巳，赦天下。上京两街先听留两寺外，更各增置八寺；僧、尼依前隶功德使，不隶主客，所度僧、尼仍令祠部给牒。\u003cbr/\u003e\u003cbr/\u003e     以翰林学士、兵部侍郎白敏中同平章事。\u003cbr/\u003e\u003cbr/\u003e     辛酉，立皇子温为郓王，氵美为雍王，泾为雅王，滋为夔王，沂为庆王。\u003cbr/\u003e\u003cbr/\u003e     六月，礼仪使奏“请复代宗神主于太庙，以敬宗、文宗、武宗同为一代，于庙东增置两室，为九代十一室。”从之。秋，七月，壬寅，淮南节度使李绅薨。\u003cbr/\u003e\u003cbr/\u003e     回鹘乌介可汗之众稍稍降散及冻馁死，所馀不及三千人。国相逸隐啜杀乌介于金山，立其弟特勒捻为可汗。\u003cbr/\u003e\u003cbr/\u003e     八月，壬申，葬至道昭肃孝皇帝于端陵，庙号武宗。初，武宗疾困，顾王才人曰：“我死，汝当如何？”对曰：“愿从陛下于九泉！”武宗以巾授之。武宗崩，才人即缢。上闻而矜之，赠贵妃，葬于端陵柏城之内。\u003cbr/\u003e\u003cbr/\u003e     以循州司马牛僧孺为衡州长史，封州流人李宗闵为郴州司马，恩州司马崔珙为安州长史，潮州刺史杨嗣复为江州刺史，昭州刺史李珏为郴州刺史。僧孺等五相皆武宗所贬逐，至是，同日北迁。宗闵未离封州而卒。\u003cbr/\u003e\u003cbr/\u003e     九月，以刑南节度使郴德裕为东都留守，解平章事；以中书侍郎、同平章事郑肃同平章事，充荆南节度使。\u003cbr/\u003e\u003cbr/\u003e     以兵部侍郎、判度支卢商为中书侍郎、同平章事。商，翰之族孙也。\u003cbr/\u003e\u003cbr/\u003e     册黠戛斯可汗使者以国丧未行，或以为僻远小国，不足与之抗衡。回鹘未平，不应遽有建置。诏百官集议，事遂寝。\u003cbr/\u003e\u003cbr/\u003e     蛮寇安南，经略使裴元裕帅邻道兵讨之。\u003cbr/\u003e\u003cbr/\u003e     以右常侍李景让为浙西观察使。初，景让母郑氏，性严明，早寡，家贫，居于东都。诸子皆幼，母自教之。宅后古墙因雨雙陷，得钱盈船，奴婢喜，走告母。母往，焚香祝之曰：“吾闻无劳而获，身之灾也。天必以先君馀庆，矜其贫而赐之，则愿诸孤它日学问有成，乃其志也，此不敢取！”遽命掩而筑之。三子景让、景温、景庄，皆举进士及第。景让官达，发已斑白，小有过，不免捶楚。景让在浙西，有左都押牙迕景让意，景让杖之而毙。军中愤怒，将为变。母闻之，景让方视事，母出坐听事，立景让于庭而责之曰：“天子付汝以方面，国家刑法，岂得以为汝喜怒之资，妄杀无罪之人乎！万一致一方不宁，岂惟上负朝廷，使垂年之母衔羞入地，何以见汝之先人乎！命左右褫其衣坐之，将挞其背。将佐皆为之请，拜且泣，久乃释之，军中由是遂安。景庄老于场屋，每被黜，母辄挞景让。然景让终不肯属主司，曰：朝廷取士自有公道，岂敢效人求关节乎！”久之，宰相谓主司曰：李景庄今岁不可不收，可怜彼翁每岁受挞！由是始及第。\u003cbr/\u003e\u003cbr/\u003e     冬，十月，礼院奏秂祭祝文于穆、敬、文、武四室，但称“嗣皇帝臣某昭告”，从之。\u003cbr/\u003e\u003cbr/\u003e     甲申，上受三洞法于箓衡山道士刘玄静。十二月，戊辰朔，日有食之。\u003cbr/\u003e\u003cbr/\u003e     宣宗元圣至明成武献文睿智章仁神聪懿道大孝皇帝上\u003cbr/\u003e\u003cbr/\u003e     大中元年丁卯，公元八四七年春，正月，甲寅，上祀圆丘，赦天下，改元。\u003cbr/\u003e\u003cbr/\u003e     二月，庚午，加卢龙节度使张仲琥同平章事，赏其屡破回鹘也。\u003cbr/\u003e\u003cbr/\u003e     癸未，上以旱故，减膳彻乐，出宫女，纵鹰隼，止营缮，命中书侍郎、同平章事卢商与御史中丞封敖疏理京城系囚。大理卿马植奏称：“卢商等务行宽宥，凡抵极法者，一切免死。彼官典犯赃及故杀人，平日大赦所不免，今因疏理而原之，使贪吏无所惩畏，死者衔冤无告，恐非所以消旱灾、致和气也。昔周饥，克殷而年丰；卫旱，讨邢而雨降。是则诛罪戮奸，式合天意，雪冤决滞，乃副圣心也。乞再加裁定。”诏两省五品以上议之。\u003cbr/\u003e\u003cbr/\u003e     初，李德裕执政，引白敏中为翰林学士。乃武宗崩，德裕失势，敏中乘上下之怒，竭力排之，使其党李咸讼德裕罪，德裕由是自东都留守以太子少保、分司。左谏议大夫张鹭等上言：“陛下以旱理系囚，虑有冤滞。今所原死罪，无冤可雪，恐凶险侥幸之徒常思水旱为灾，宜如马植所奏。”诏从之，皆论如法。以植为刑部侍郎，充盐铁转运使。植素以文学政事有名于时，李德裕不之重。及白敏中秉政，凡德裕所薄者，皆不次用之。以卢商为武昌节度使，以刑部尚书、判度支崔元式为门下侍郎，翰林学士、户部侍郎韦琮为中书侍郎，并同平章事。","cnt":0,"sort":6630396,"author":"司马光","prev":"6630395.html","next":"6630397.html","book_title":"资治通鉴","updateTimeFmt":"2024-03-28 17:25:38","category":"都市小说"}