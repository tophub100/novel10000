{"id":0,"code":"6630431.html","title":"第708章 (1)","latest_chapter_name":"正文 第800章 (3)","xiao_shuo_code":"9226","content":"\u003cbr/\u003e\u003cbr/\u003e    唐纪七十六（起旃蒙单阏，尽柔兆执徐，凡二年）\u003cbr/\u003e\u003cbr/\u003e     昭宗圣穆景文孝皇帝上之下\u003cbr/\u003e\u003cbr/\u003e     乾宁二年乙卯，公元八九五年春，正月，辛酉，幽州军民数万以麾盖歌鼓迎李克用入府舍；克用命李存审、刘仁恭将兵略定巡属。\u003cbr/\u003e\u003cbr/\u003e     癸未，朱全忠遣其将朱友恭围兖州，朱瑄自郓以兵粮救之，友恭设伏，败之于高梧，尽夺其饷，擒河东将安福顺、安福庆。\u003cbr/\u003e\u003cbr/\u003e     己已，以给事中陆希声为户部侍郎、同平章事。希声，元方五世孙也。\u003cbr/\u003e\u003cbr/\u003e     壬申，护国节度使王重盈薨，军中请以重荣子行军司马珂知留后事。珂，重盈兄重简之子也，重荣养以为子。\u003cbr/\u003e\u003cbr/\u003e     杨行密表朱全忠罪恶，请会易定、兖、郓、河东兵讨之。\u003cbr/\u003e\u003cbr/\u003e     董昌将称帝，集将佐议之。节度副使黄碣曰：“今唐室虽微，天人未厌。齐桓、晋文皆翼戴周室以成霸业。大王兴于畎亩，受朝廷厚恩，位至将相，富贵极矣，奈何一旦忽为族灭之计乎！碣宁死为忠臣，不生为叛逆！”昌怒，以为惑众，斩之，投其首于厕中，骂之曰：“奴贼负我！好圣明时三公不能待，而先求死也！”并杀其家八十口，同坎瘗之。又问会稽令吴鐐，对曰：“大王不为真诸侯以传子孙，乃欲假天子以取灭亡邪！”昌亦族诛之。又谓山阴令张逊曰：“汝有能政，吾深知之，俟吾为帝，命汝知御史台。”逊曰：“大王起石镜镇，建节浙东，荣贵近二十年，何苦效李锜、刘辟之所为乎！浙东僻处海隅，巡属虽有六州，大王若称帝，彼必不从，徒守孤城，为天下笑耳！”昌又杀之，谓人曰：“无此三人者，则人莫我违矣！”二月，辛卯，昌被兖冕登子城门楼，即皇帝位。悉陈瑞物于庭以示众。先是，咸通末，吴、越间讹言山中有大鸟，四目三足，声云“罗平天册”，见者有殃，民间多画像以祀之。及昌僣号，曰：“此吾鹡鷟也。”乃自称大越罗平国，改元顺天，署城楼曰天册之楼，令群下谓己曰：“圣人”。以前杭州刺史李邈、前婺州刺史蒋瑰、两浙盐铁副使杜郢、前屯田郎中李瑜为相。又以吴瑶等皆为翰林学士、李畅之等皆为大将军。昌移书钱閔，告以权即罗平国位，以閔为两浙都指挥使。閔遗昌书曰：“与其闭门作天子，与九族、百姓俱陷涂炭，岂若开门作节度使，终身富贵邪！及今悛悔，尚可及也！”昌不听，閔乃将兵三万诣越州城下，至迎恩门见昌，再拜言曰：“大王位兼将相，奈何舍安就危！閔将兵此来，以俟大王改过耳。若天子命将出师，纵大王不自惜，乡里士民何罪，随大王族灭乎！”昌惧，致犒军钱二百万，执首谋者吴瑶及巫觋数人送于閔，且请待罪天子。閔引兵还，以状闻。\u003cbr/\u003e\u003cbr/\u003e     王重盈之子保义节度使珙、晋州刺史瑶举兵击王珂，表言珂非王氏子。与朱全忠书，言“珂本吾家苍头，不应为嗣。”珂上表自陈，且求援于李克用。上遣中使谕解之。\u003cbr/\u003e\u003cbr/\u003e     上重李溪文学，乙未，复以溪为户部侍郎、同平章事。\u003cbr/\u003e\u003cbr/\u003e     己酉，朱全忠军于单父，为朱友恭声援。\u003cbr/\u003e\u003cbr/\u003e     李克用表刘仁恭为卢龙留后，留兵戍之；壬子，还晋阳。\u003cbr/\u003e\u003cbr/\u003e     妫州人高思继兄弟，在武干，为燕人所服，克用皆以为都将，分掌幽州兵；部下士卒，皆山北之豪也，仁恭惮之。久之，河东兵戍幽州者暴横，思继兄弟以法裁之，所诛杀甚多。克用怒，以让仁恭，仁恭诉称高氏兄弟所为，克用俱杀之。仁恭欲收燕人心，复引其诸子置帐下，厚抚之。\u003cbr/\u003e\u003cbr/\u003e     崔昭纬与李茂贞、王行瑜深相结，得天子过失，朝廷机事，悉以告之。邠宁节度副使崔鋋，昭纬之族也，李溪再入相，昭纬使鋋告行瑜曰：“向者尚书令之命已行矣，而韦昭度沮之，今又引李溪为同列，相与荧惑圣听，恐复有杜太慰之事。”行瑜乃与茂贞表称溪奸邪，昭度无相业，宜罢居散秩。上报曰：“军旅之事，联则与藩镇图之；至于命相，当出朕怀。”行瑜等论列不已，三月，溪复罢为太子少师。\u003cbr/\u003e\u003cbr/\u003e     王珙、王瑶请朝廷命河中帅，诏以中书侍郎、同平章事崔胤同平章事，充护国节度使；以户部侍郎、判户部王抟为中书侍郎、同平章事。\u003cbr/\u003e\u003cbr/\u003e     王珂，李克用之婿也。克用表重荣有功于国，请赐其子珂节钺。王珙厚结王行瑜、李茂贞、韩建三帅，更上表称珂非王氏子，请以珂为陕州、珙为河中。上谕以先已允克用之秦，不许。\u003cbr/\u003e\u003cbr/\u003e     加王閒兼侍中。\u003cbr/\u003e\u003cbr/\u003e     杨行密浮淮至泗州，防御使台濛盛饰供帐，行密不悦。既行，濛于卧内得补绽衣，驰使归之。行密笑曰：“吾少贫贱，不敢忘本。”濛甚惭。行密攻濠州，拨之，执刺史张璲。行密军士掠得徐州人李氏之子，生八年矣，行密养以为子，行密长子渥憎之；行密谓其将徐温曰：“此儿质状性识，颇异于人，吾度渥必不能容，今赐汝为子。”温名之曰知诰。知诰事温，勤孝过于诸子。尝得罪于温，温笞而逐之；及归，知诰迎拜于门。温问：“何故犹在此？”知诰泣对曰：“人子舍父母将何之！父怒而归母，人情之常也。”温以是益爱之，使掌家事，家人无违言。及长，喜书善射，识度英伟。行密常谓温曰：“知诰俊杰，诸将子皆不及也。”丁亥，行密围寿州。\u003cbr/\u003e\u003cbr/\u003e     上以郊畿多盗，至有逾垣入宫或侵犯陵寝者，欲令宗室诸王将兵巡警，又欲使之四方抚慰藩镇。南北司用事之臣恐其不利于己，交章论谏。上不得已，夏，四月，下诏悉罢之。\u003cbr/\u003e\u003cbr/\u003e     朝廷以董昌有贡输之勤，今日所为，类得心疾，诏释其罪，纵归田里。\u003cbr/\u003e\u003cbr/\u003e     户部侍郎、同平章事陆希声罢为太子少师。\u003cbr/\u003e\u003cbr/\u003e     杨行密围寿州，不克，将还；庚寅，其将朱延寿请试往更攻，一鼓拨之，执刺史江从勖。行密以延寿权知寿州团练使。未几，汴兵数万攻寿州，州中兵少，吏民忷惧。延寿制，军中每旗二十五骑。命黑云队长李厚将十旗击汴兵，不胜；延寿将斩之，厚称众寡不敌，愿益兵更往，不胜则死。都押牙汝阳柴再用亦为之请，乃益以五旗。厚殊死战，再用助之，延寿悉众乘之，汴兵败走。厚，蔡州人也。行密又遣兵袭涟水，拨之。\u003cbr/\u003e\u003cbr/\u003e     钱閔表董昌僣逆，不可赦，请以本道兵讨之。\u003cbr/\u003e\u003cbr/\u003e     太傅、门下侍郎、同平章事韦昭度以太保致仕。\u003cbr/\u003e\u003cbr/\u003e     戊戌，以刘建锋为武安节度使。建锋以马殷为内外马步军都指挥使。\u003cbr/\u003e\u003cbr/\u003e     杨行密遣使诣钱閔，言董昌已改过，宜释之；亦遣诣昌，使趣朝贡。\u003cbr/\u003e\u003cbr/\u003e     河东遣其将史俨、李承嗣以万骑驰入于郓，朱友恭退归于汴。五月，诏削董昌官爵，委钱閔讨之。\u003cbr/\u003e\u003cbr/\u003e     初，王行瑜求尚书令不获，由是怨朝廷。畿内有八镇兵，隶左右军。郺阳镇近华州，韩建求之；良原镇近邠州，王行瑜求之。宦官曰：“此天子禁军，何可得也！”王珂、王珙争河中，行瑜、建及李茂贞皆为珙请，不能得，耻之。珙使人语三帅曰：“珂不受代而与河东昏姻，必为诸公不利，请讨之。”行瑜使其弟匡国节度使行约攻河中，珂求救于李克用。行瑜乃与茂贞、建各将精兵数千入朝，甲子，至京师，坊市民皆窜匿。上御安福门以待之，三帅盛陈甲兵，拜伏舞蹈于门下。上临轩，亲诘之曰：“卿辈不奏请俟报，辄称兵入京城，其志欲何为乎？若不能事朕，今日请避贤路！”行瑜、茂贞流汗不能言，独韩建粗述入朝之由。上与三帅宴，三帅奏称：“南、北司互有朋党，堕紊朝政。韦昭度讨西川失策，李溪作相，不合众心，请诛之。”上未之许。是日，行瑜等杀昭度、溪于都亭驿，又杀枢密使康尚弼及宦官数人。又言：“王珂、王珙嫡庶不分，请除王珙河中，徙王行约于陕，王珂于同州。”上皆许之。始，三帅谋废上，立吉王保；至是，闻李克用已起兵于河东，行瑜、茂贞各留兵二千人宿卫京师，与建皆辞还镇。贬户部尚书杨堪为雅州刺史。堪，虞卿之子，昭度之舅也。\u003cbr/\u003e\u003cbr/\u003e     初，崔胤除河中节度使，河东进奏官薛志勤扬言曰：“崔公虽重德，以之代王珂，不若光德刘公于我公厚也。”光德刘公者，太常卿刘崇望也。及三帅入朝，闻志勤之言，贬崇望昭州司马。李克用闻三镇兵犯阙，即日遣使十三辈发北部兵，期以来月渡河入关。\u003cbr/\u003e\u003cbr/\u003e     六月，庚寅，以钱閔为浙东招讨使；閔复发兵击董昌。\u003cbr/\u003e\u003cbr/\u003e     辛卯，以前均州刺史孔纬、绣州司户张浚并为太子宾客。壬辰，以纬为吏部尚书，复其阶爵；癸已，拜司空，兼门下侍郎、同平章事。以张浚为兵部尚书、诸道租庸使。时纬居华州，浚居长水，上以崔昭纬等外交藩镇，朋党相倾，思得骨鲠之士，故骤用纬、浚。纬以有疾，扶舆至京师，见上，涕泣固辞；上不许。\u003cbr/\u003e\u003cbr/\u003e     李克用大举蕃、汉兵南下，上表称王行瑜、李茂贞、韩建称兵犯阙，贼害大臣，请讨之，又移檄三镇，行瑜等大惧。克用军至绛州，刺史王瑶闭城拒之；克用进攻，旬日，拔之。斩瑶于军门，杀城中违拒者千馀人。秋，七月，丙辰朔，克用至河中，王珂迎谒于路。\u003cbr/\u003e\u003cbr/\u003e     匡国节度使王行约败于朝邑，戊午，行约弃同州走，己未，至京师。行约弟行实时为左军指挥使，帅众与行约大掠西市。行实奏称同华已没，沙陀将至，请车驾幸邠州。庚申，枢密使骆全瓘奏请车驾幸凤翔。上曰：“朕得克用表，尚驻军河中。就使沙陀至此，朕自有以枝梧，卿等但各抚本军，勿令摇动。”\u003cbr/\u003e\u003cbr/\u003e     右军指挥使李继鹏，茂贞假子也，本姓名阎珪，与骆全瓘谋劫上幸凤翔。中尉刘景宣与王行实知之，欲劫上幸邠州。孔纬面折景宣，以为不可轻离宫阙。向晚，继鹏连奏请车驾出幸，于是王行约引左军攻右军，于楼前侍卫。继鹏复纵火焚宫门，烟炎蔽天。时有盐州六都兵屯京师，素为两军所惮，上急召令入卫；既至，两军退走，各归邠州及凤翔。城中大乱，互相剽掠，上与诸王及亲近幸李筠营，护跸都头李居实帅众继至。\u003cbr/\u003e\u003cbr/\u003e     或传王行瑜、李茂贞欲自来迎车驾，上惧为所迫，辛酉，以筠、居实两都兵自卫，出启夏门，趣南山，宿莎城镇。士民追从车驾者数十万人，比至谷口，暍死者三之一，夜，复为盗所掠，哭声震山谷。时百官多扈从不及，户部尚书、判度支及盐铁转运使薛王知柔独先至，上命权知中书事及置顿使。\u003cbr/\u003e\u003cbr/\u003e     壬戌，李克用入同州。崔昭纬、徐彦若、王抟至莎城。甲子，上徙幸石门镇，命薛王知柔与知枢密院刘光裕还京城，制置守卫宫禁。丙寅，李克用遣节度判官王瑰奉表问起居。丁卯，上遣内侍郗廷昱赍诏诣李克用军，令与王珂各发万骑同赴新平。又诏彰义节度使张鐇以泾原兵控扼凤翔。\u003cbr/\u003e\u003cbr/\u003e     李克用遣兵攻华州；韩建登城呼曰：“仆于李公未尝失礼，何为见攻？”克用使谓之曰：“公为人臣，逼逐天子，公为有礼，孰为无礼者乎！”会郗廷昱至，言李茂贞将兵三万至眛厔，王行瑜将兵至兴平，皆欲迎车驾，克用乃释华州之围，移兵营渭桥。\u003cbr/\u003e\u003cbr/\u003e     以薛王知柔为清海节度使、同平章事，仍权知京兆尹、判度支，充盐铁转运使，俟反正日赴镇。\u003cbr/\u003e\u003cbr/\u003e     上在南山旬馀，士民从车驾避乱者日相惊曰：“邠、岐兵至矣！”上遣延王戒丕诣河中，趣李克用令进兵。壬午，克用发河中。八月，上遣供奉官张承业诣克用军。承业，同州人，屡奉使于克用，因留监其军。己丑，克用进军渭桥，遣其将李存贞为前锋；辛卯，拨永寿，又遣史俨将三千骑诣石门侍卫。癸已，遣李存信、李存审会保大节度使李思孝攻王行瑜黎园寨，擒其将王令陶等，献于行在。思孝本姓拓跋，思恭之弟也。李茂贞惧，斩李继鹏，传首行在，上表请罪，且遣使求和于克用。上复遣延王戒丕、丹王允谕克用，令且赦茂贞，并力讨行瑜，俟其殄平，当更与卿议之。且命二王拜克用为兄。\u003cbr/\u003e\u003cbr/\u003e     以前河中节度使崔胤为中书侍郎、同平章事。\u003cbr/\u003e\u003cbr/\u003e     戊戌，削夺王行瑜官爵。癸卯，以李克用为邠宁四面行营都招讨使，保大节度使李思孝为北面招讨使，定难节度使李思谏为东面招讨使，彰义节度使张鐇为西面招讨使。克用遣其子存勖诣行在，年十一，上奇其状貌，抚之曰：“儿方为国之栋梁，它日宜尽忠于吾家。”克用表请上还京；上许之。令克用遣骑三千驻三桥为备御。辛亥，车驾还京师。壬子，司空兼门下侍郎、同平章事崔昭纬罢为右仆射。\u003cbr/\u003e\u003cbr/\u003e     以护国留后王珂、卢龙留后刘仁恭各为本镇节度使。\u003cbr/\u003e\u003cbr/\u003e     时宫室焚毁，未暇完葺，上寓居尚书省，百官往往无袍笏仆马。以李克用为行营都统。\u003cbr/\u003e\u003cbr/\u003e     九月，癸亥，司空兼门下侍郎、同平章事孔纬薨。\u003cbr/\u003e\u003cbr/\u003e     辛未，朱全忠自将击朱瑄，战于梁山；瑄败走还郓。\u003cbr/\u003e\u003cbr/\u003e     李克用急攻梨园，王行瑜求救于李茂贞，茂贞遣兵万人屯龙泉镇，自将兵三万屯咸阳之旁。克用请诏茂贞归镇，仍削夺其官爵，欲分兵讨之。上以茂贞自诛继鹏，前已赦宥，不可复削夺诛讨，但诏归镇，仍令克用与之和解。以昭义节度使李罕之检校侍中，充邠宁四面行营副都统。史俨败邠宁兵于云阳，擒云阳镇使王令诲等，献之。\u003cbr/\u003e\u003cbr/\u003e     王建遣简州刺史王宗瑶等将兵赴难；甲戌，军于绵州。\u003cbr/\u003e\u003cbr/\u003e     董昌求救于杨行密，行密遣泗州防御使台濛攻苏州以救之，且表昌引咎，愿修职贡，请复官爵。又遗钱閔书，称：“昌狂疾自立，已畏兵谏，执送同恶。不当复伐之。”\u003cbr/\u003e\u003cbr/\u003e     冬，十月，丙戌，河东将李存贞败邠宁军于梨园北，杀千馀人。自是梨园闭壁不敢出。\u003cbr/\u003e\u003cbr/\u003e     贬右仆射崔昭纬为梧州司马。\u003cbr/\u003e\u003cbr/\u003e     魏国夫人陈氏，才色冠后宫；戊子，上以赐李克用。克用令李罕之、李存信等急攻梨园；城中食尽，弃城走。罕之等邀击之，所杀万馀人，克梨园等三寨，获王行瑜子知进及大将李元福等；克用进屯梨园。庚寅，王行约、王行实烧宁州遁去。克用奏请以匡国节度使苏文建为静难节度使，趣令赴镇，且理宁州，招抚降人。\u003cbr/\u003e\u003cbr/\u003e     上迁居大内。\u003cbr/\u003e\u003cbr/\u003e     朱全忠遣都将葛从周击兖州，自以大军继之。癸卯，围兖州。","cnt":0,"sort":6630431,"author":"司马光","prev":"6630430.html","next":"6630432.html","book_title":"资治通鉴","updateTimeFmt":"2024-03-28 17:25:38","category":"都市小说"}