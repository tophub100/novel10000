{"id":0,"code":"6630329.html","title":"第606章 (1)","latest_chapter_name":"正文 第800章 (3)","xiao_shuo_code":"9226","content":"\u003cbr/\u003e\u003cbr/\u003e    唐纪四十一（起阏逢摄提格，尽屠维协洽七月，凡五年有奇）\u003cbr/\u003e\u003cbr/\u003e     代宗睿文孝武皇帝中之下\u003cbr/\u003e\u003cbr/\u003e     大历九年甲寅，公元七七四年春，正月，壬寅，田神功薨于京师。\u003cbr/\u003e\u003cbr/\u003e     澧朗镇遏使杨猷自澧州沿江而下，擅出境至鄂州，诏听入朝。猷遂溯汉江而上，复州、郢州皆闭城自守，山南东道节度使梁崇义发兵备之。\u003cbr/\u003e\u003cbr/\u003e     二月，辛未，徐州军乱，刺史梁乘逾城走。\u003cbr/\u003e\u003cbr/\u003e     谏议大夫吴损使吐蕃，留之累年，竟病死虏中。\u003cbr/\u003e\u003cbr/\u003e     庚辰，汴宋兵防秋者千五百人，盗库财溃归，田神功薨故也。己丑，以神功弟神玉知汴宋留后。\u003cbr/\u003e\u003cbr/\u003e     癸巳，郭子仪入朝，上言：“朔方，国之北门，中间战士耗散，什才有一。今吐蕃兼河、陇之地，杂羌、浑之众，势强十倍。愿更于诸道各发精卒，成四、五万人，则制胜之道必矣。”\u003cbr/\u003e\u003cbr/\u003e     三月，戊申，以皇女永乐公主许妻魏博节度使田承嗣之子华。上意欲固结其心，而承嗣益骄慢。\u003cbr/\u003e\u003cbr/\u003e     戊午，以澧朗镇遏使杨猷为洮州刺史、陇右节度兵马使。\u003cbr/\u003e\u003cbr/\u003e     夏，四月，甲申，郭子仪辞还邠州，复为上言边事，至涕泗交流。\u003cbr/\u003e\u003cbr/\u003e     壬辰，赦天下。\u003cbr/\u003e\u003cbr/\u003e     五月，丙午，杨猷自澧州入朝。\u003cbr/\u003e\u003cbr/\u003e     泾原节度使马璾入朝，讽将士为己表求平章事。丙寅，以璾为左仆射。\u003cbr/\u003e\u003cbr/\u003e     六月，卢龙节度使朱泚遣弟滔奉表请入朝，且请自将步骑五千防秋；上许之，仍为之先筑大第于京师以待之。\u003cbr/\u003e\u003cbr/\u003e     癸未，兴善寺胡僧不空卒，赠开府仪同三司、司空，赐爵肃国公，谥曰大辩正广智不空三藏和尚。\u003cbr/\u003e\u003cbr/\u003e     京师旱，京兆尹黎幹作土龙祈雨，自与巫觋更舞。弥月不雨，又祷于文宣王。上闻之，命撤土龙，减膳节用。秋，七月，戊午，雨。\u003cbr/\u003e\u003cbr/\u003e     朱泚入朝，至蔚州，有疾，诸将请还，俟间而行。泚曰：“死则舆尸而前！”诸将不敢复言。九月，庚子，至京师，士民观者如堵。辛丑，宴泚及将士于延英殿，犒赏之盛，近时未有。\u003cbr/\u003e\u003cbr/\u003e     壬寅，回纥擅出鸿胪寺，白昼杀人，有司擒之；上释不问。\u003cbr/\u003e\u003cbr/\u003e     甲辰，命郭子仪、李抱玉、马璾、朱泚分统诸道防秋之兵。\u003cbr/\u003e\u003cbr/\u003e     冬，十月，壬申，信王瑝薨。乙亥，梁王璿薨。\u003cbr/\u003e\u003cbr/\u003e     魏博节度使田承嗣诱昭义将吏使作乱。\u003cbr/\u003e\u003cbr/\u003e     大历十年乙卯，公元七七五年春，正月，丁酉，昭义兵马使裴志清逐留后薛萼，帅其众归承嗣。承嗣声言救援，引兵袭相州，取之。崿奔洺州，上表请入朝，许之。\u003cbr/\u003e\u003cbr/\u003e     辛丑，郭子仪入朝。\u003cbr/\u003e\u003cbr/\u003e     壬寅，寿王瑁薨。\u003cbr/\u003e\u003cbr/\u003e     乙巳，朱泚表请留阙下，以弟滔知幽州、卢龙留后，许之。\u003cbr/\u003e\u003cbr/\u003e     昭义裨将薛择为相州刺史，薛雄为卫州刺史，薛坚为洺州刺史，皆薛嵩之族也。戊申，上命内侍孙知古如魏州谕田承嗣，使各守封疆；承嗣不奉诏，癸丑，遣大将卢子期取洺州，杨光朝攻卫州。\u003cbr/\u003e\u003cbr/\u003e     乙卯，西川节度使崔宁奏破吐蕃数万于西山，斩首万级，捕虏数千人。\u003cbr/\u003e\u003cbr/\u003e     丙辰，诏：诸道兵有逃亡者，非承制敕，无得辄召募。\u003cbr/\u003e\u003cbr/\u003e     二月，乙丑，田承嗣诱卫州刺史薛雄，雄不从，使盗杀之，屠其家，尽据相、卫四州之地，自置长吏，掠其精兵良马，悉归魏州；逼孙知古与共巡磁、相二州，使其将士割耳剺面，请承嗣为帅。\u003cbr/\u003e\u003cbr/\u003e     辛未，立皇子述为睦王，逾为郴王，连为恩王，遘为鄜王，迅为随王，造为忻王，暹为韶王，运为嘉王，遇为端王，遹为循王，通为恭王，达为原王，逸为雅王。\u003cbr/\u003e\u003cbr/\u003e     丙子，以华州刺史李承昭知昭义留后。\u003cbr/\u003e\u003cbr/\u003e     河阳三城使常休明，苛刻少恩。其军士防秋者归，休明出城劳之，防秋兵与城内兵合谋攻之，休明奔东都；军士奉兵马使王惟恭为帅，大掠，数日乃定。上命监军冉庭兰慰抚之。\u003cbr/\u003e\u003cbr/\u003e     三月，甲午朔，陕州军乱，逐兵马使赵令珍。观察使李国清不能禁，卑辞，遍拜将士，乃得脱去。军士大掠库物。会淮西节度使李忠臣入朝，过陕，上命忠臣按之。将士畏忠臣兵威，不敢动。忠臣设棘围，令军士匿名投库物，一日，获万缗，尽以给其从兵为赏。\u003cbr/\u003e\u003cbr/\u003e     乙巳，薛萼、常休明皆诣阙请罪，上释不问。\u003cbr/\u003e\u003cbr/\u003e     初，成德节度使李宝臣、淄青节度使李正己，皆为田承嗣所轻。宝臣弟宝正娶承嗣女，在魏州，与承嗣子维击球，马惊，误触维死；承嗣怒，囚宝正，以告宝臣。宝臣谢教敕不谨，封杖授承嗣，使挞之；承嗣遂杖杀宝正，由是两镇交恶。及承嗣拒命，宝臣、正己皆上表请讨之，上亦欲因其隙讨承嗣。夏，四月，乙未，敕贬承嗣为永州刺史，仍命河东、成德、幽州、淄青、淮西、永平、汴宋、河阳、泽潞诸道发兵前临魏博，若承嗣尚或稽违，即令进讨；罪止承嗣及其侄悦，自馀将士弟侄苟能自拔，一切不问。\u003cbr/\u003e\u003cbr/\u003e     时朱滔方恭顺，与宝臣及河东节度使薛兼训攻其北，正己与淮西节度使李忠臣等攻其南。五月，乙未，承嗣将霍荣国以磁州降。丁未，李正己攻德州，拔之。李忠臣统永平、河阳、怀、泽步骑四万进攻卫州。六月，辛未，田承嗣遣其将裴志清等攻冀州，志清以其众降李宝臣。甲戌，承嗣自将围冀州，宝臣使高阳军使张孝忠将精骑四千御之，宝臣大军继至；承嗣烧辎重而遁。孝忠，本奚也。\u003cbr/\u003e\u003cbr/\u003e     田承嗣以诸道兵四合，部将多叛而惧，秋，八月，遣使奉表，请束身归朝。\u003cbr/\u003e\u003cbr/\u003e     辛巳，郭子仪还邠州。子仪尝奏除州县官一人，不报，僚佐相谓曰：“以令公勋德，奏一属吏而不从，何宰相之不知体！”子仪闻之，谓僚佐曰：“自兵兴以来，方镇武臣多跋扈，凡有所求，朝廷常委曲从之；此无他，乃疑之也。今子仪所奏事，人主以其不可行而置之，是不以武臣相待而亲厚之也；诸君可贺矣，又何怪焉！”闻者皆服。\u003cbr/\u003e\u003cbr/\u003e     己丑，田承嗣遣其将卢子期寇磁州。\u003cbr/\u003e\u003cbr/\u003e     九月，戊申，回纥白昼刺市人肠出，有司执之，系万年狱；其酋长赤心驰入县狱，斫伤狱吏，劫囚而去。上亦不问。\u003cbr/\u003e\u003cbr/\u003e     壬子，吐蕃寇临泾，癸丑，寇陇州及普润，大掠人畜而去；百官往往遣家属出城窜匿。丙辰，凤翔节度使李抱玉奏破吐蕃于义宁。\u003cbr/\u003e\u003cbr/\u003e     李宝臣、李正己会于枣强，进围贝州，田承嗣出兵救之。两军各飨士卒，成德赏厚，平卢赏薄；既罢，平卢士卒有怨言，正己恐其为变，引兵退，宝臣亦退。李忠臣闻之，释卫州，南度河，屯阳武。宝臣与朱滔攻沧州，承嗣从父弟庭玠守之；宝臣不能克。\u003cbr/\u003e\u003cbr/\u003e     吐蕃寇泾州，泾原节度使马璾破之于百里城。戊午，命卢龙节度使朱泚出镇奉天行营。\u003cbr/\u003e\u003cbr/\u003e     冬，十月，辛酉朔，日有食之。\u003cbr/\u003e\u003cbr/\u003e     卢子期攻磁州，城几陷；李宝臣与昭义留后李承昭共救之，大破子期于清水，擒子期至京师；斩之。河南诸将又大破田悦于陈留；田承嗣惧。\u003cbr/\u003e\u003cbr/\u003e     初，李正己遣使至魏州，承嗣囚之，至是，礼而遣之，遣使尽籍境内户口、甲兵、谷帛之数以与之，曰：“承嗣今年八十有六，溘死无日，诸子不肖，悦亦孱弱，凡今日所有，为公守耳，岂足以辱公之师旅乎！”立使者于廷，南向，拜而授书；又图正己之像，焚香事之。正己悦，遂按兵不进。于是河南诸道兵皆不敢进。承嗣既无南顾之虞，得专意北方。\u003cbr/\u003e\u003cbr/\u003e     上嘉李宝臣之功，遣中使马承倩赍诏劳之；将还，宝臣诣其馆，遣之百缣，承倩诟詈，掷出道中，宝臣惭其左右。兵马使王武俊说宝臣曰：“今公在军中新立功，竖子尚尔，况寇平之后，以一幅诏书召归阙下，一匹夫耳，不如释承嗣，以为己资。”宝臣遂有玩寇之志。\u003cbr/\u003e\u003cbr/\u003e     承嗣知范阳宝臣乡里，心常欲之，因刻石作谶云：“二帝同功势万全，将田为侣入幽燕。”密令瘗宝臣境内，使望气者言彼有王气，宝臣掘而得之。又令客说之曰：“公与朱滔共取沧州，得之，则地归国，非公所有。公能舍承嗣之罪，请以沧州归公，仍愿从公取范阳以自效。公以精骑前驱，承嗣以步卒继之，蔑不克矣。”宝臣喜，谓事合符谶，遂与承嗣通谋，密图范阳，承嗣亦陈兵境上。\u003cbr/\u003e\u003cbr/\u003e     宝臣谓滔使者曰：“闻朱公仪貌如神，愿得画像观之。”滔与之。宝臣置于射堂，与诸将共观之，曰：“真神人也！”滔军于瓦桥，宝臣选精骑二千，通夜驰三百里袭之，戒曰：“取貌如射堂者。”时两军方睦，滔不虞有变，狼狈出战而败，会衣他服得免。宝臣欲乘胜取范阳，滔使雄武军使昌平刘怦守留府。宝臣知有备，不敢进。\u003cbr/\u003e\u003cbr/\u003e     承嗣闻幽、恒兵交，即引军南还，使谓宝臣曰：“河内有警，不暇从公，石上谶文，吾戏为之耳！”宝臣惭怒而退。宝臣既与朱滔有隙，以张孝忠为易州刺史，使将精骑七千以备之。\u003cbr/\u003e\u003cbr/\u003e     丙寅，贵妃独孤氏薨，丁卯，追谥贞懿皇后。\u003cbr/\u003e\u003cbr/\u003e     十一月，丁酉，田承嗣将吴希光以瀛州降。\u003cbr/\u003e\u003cbr/\u003e     岭南节度使路嗣恭擢流人孟瑶、敬冕为将，讨哥舒晃。瑶以大军当其冲，冕自间道轻入，丁未，克广州，斩哥舒晃及其党万馀人。\u003cbr/\u003e\u003cbr/\u003e     嗣恭之讨晃也，容管经略使王翃遣将将兵助之；西原贼帅覃问乘虚袭容州，翃伏兵击擒之。\u003cbr/\u003e\u003cbr/\u003e     十二月，回纥千骑寇夏州，州将梁荣宗破之于乌水。郭子仪遣兵三千救夏州，回纥遁去。\u003cbr/\u003e\u003cbr/\u003e     元载、王缙奏魏州盐贵，请禁盐入其境以困之。上不许，曰：“承嗣负朕，百姓何罪！”\u003cbr/\u003e\u003cbr/\u003e     田承嗣请入朝，李正己屡为之上表，乞许其自新。\u003cbr/\u003e\u003cbr/\u003e     大历十一年丙辰，公元七七六年春，正月，壬辰，遣谏议大夫杜亚使魏州宣慰。\u003cbr/\u003e\u003cbr/\u003e     辛亥，西川节度使崔宁奏破吐蕃四节度及突厥、吐谷浑、氐、羌群蛮众二十馀万，斩首万馀级。\u003cbr/\u003e\u003cbr/\u003e     二月，庚辰，田承嗣复遣使上表，请入朝。上乃下诏，赦承嗣罪，复其官爵，听与家属入朝，其所部拒朝命者，一切不问。\u003cbr/\u003e\u003cbr/\u003e     辛巳，增朔方五城戍兵，以备回纥。\u003cbr/\u003e\u003cbr/\u003e     三月，戊子，河阳军乱，逐监军冉庭兰出城，大掠三日。庭兰成备而入，诛乱者数十人，乃定。\u003cbr/\u003e\u003cbr/\u003e     五月，汴宋留后田神玉卒。都虞候李灵曜杀兵马使、濮州刺史孟鉴，北结田承嗣为援。癸巳，以永平节度使李勉兼汴、宋等八州留后。乙未，以灵曜为濮州刺史，灵曜不受诏。六月，戊午，以灵曜为汴宋留后，遣使宣慰。\u003cbr/\u003e\u003cbr/\u003e     秋，七月，田承嗣遣兵寇滑州，败李勉。吐蕃寇石门，入长泽川。\u003cbr/\u003e\u003cbr/\u003e     八月，丙寅，加卢龙节度使朱泚同平章事。\u003cbr/\u003e\u003cbr/\u003e     李灵曜既为留后，益骄慢，悉以其党为管内八州刺史、县令，欲效河北诸镇。甲申，诏淮西节度使李忠臣、永平节度使李勉、河阳三城使马燧讨之。淮南节度使陈少游、淄青节度使李正己皆进兵击灵曜。\u003cbr/\u003e\u003cbr/\u003e     汴宋兵马使、摄节度副使李僧惠，灵曜之谋主也。宋州牙门将刘昌遣曾神表潜说僧惠；僧惠召问计，昌为之泣陈逆顺。僧惠乃与汴宋牙将高凭、石隐金遣神表奉表诣京师，请讨灵曜。九月，壬戌，以僧惠为宋州刺史，凭为曹州刺史，隐金为郓州刺史。\u003cbr/\u003e\u003cbr/\u003e     乙丑，李忠臣、马燧军于郑州，灵曜引兵逆战；两军不意其至，退军荥泽，淮西军士溃去者什五六。郑州士民皆惊，走入东都。忠臣将归淮西，燧固执不可，曰：“以顺讨逆，何忧不克？奈何自弃功名！”坚壁不动。忠臣闻之，稍收散卒，数日皆集，军势复振。\u003cbr/\u003e\u003cbr/\u003e     戊辰，李正己奏克郓、濮二州。壬申，李僧惠败灵曜兵于雍丘。冬，十月，李忠臣、马燧进击灵曜，忠臣行汴南，燧行汴北，屡破灵曜兵；壬寅，与陈少游前军合，与灵曜大战于汴州城西，灵曜败，入城固守。癸卯，忠臣等围之。\u003cbr/\u003e\u003cbr/\u003e     田承嗣遣田悦将兵救灵曜，败永平、淄青兵于匡城，乘胜进军汴州，乙巳，营于城北数里。丙午，忠臣遣裨将李重倩将轻骑数百夜入其营，纵横贯穿，斩数十人而还，营中大骇；忠臣、燧因以大军乘之，鼓噪而入，悦众不战而溃，悦脱身北走，将士死者相枕藉，不可胜数。灵曜闻之，开门夜遁，汴州平。重倩，本奚也。丁未，灵曜至韦城，永平将杜如江擒之。\u003cbr/\u003e\u003cbr/\u003e     燧知忠臣暴戾，以己功让之，不入汴城，引军西屯板桥。忠臣入城，果专其功；宋州刺史李僧惠与之争功，忠臣因会击杀之；又欲杀刘昌，昌遁逃得免。\u003cbr/\u003e\u003cbr/\u003e     甲寅，李勉械送李灵曜至京师；斩之。\u003cbr/\u003e\u003cbr/\u003e     十二月，丁亥，李正己、李宝臣并加同平章事。\u003cbr/\u003e\u003cbr/\u003e     泾原节度使马璾疾亟，以行军司马段秀实知节度事，付以后事。秀实严兵以备非常，丙申，璾薨，军中奔哭者数千人。喧咽门屏，秀实悉不听入。命押牙马頴治丧事于内，李汉惠接宾客于外，妻妾子孙位于堂，宗族位于庭，将佐位于前，牙士卒哭于营伍，百姓各守其家。有离立偶语于衢路，辄执而囚之；非护丧从行者无得远送。致祭拜哭，皆有仪节，送丧近远，皆有定处，违者以军法从事。都虞候史廷幹、兵马使崔珍、十将张景华谋因丧作乱，秀实知之，奏廷幹入宿卫，徙珍屯灵台，补景华外职，不戮一人，军府晏然。\u003cbr/\u003e\u003cbr/\u003e     璾家富有无算，治第京师，甲于勋贵，中堂费二十万缗，他室所减无几，其子孙无行，家资寻尽。\u003cbr/\u003e\u003cbr/\u003e     戊戌，昭义节度使李承昭表称疾笃，以泽潞行军司马李抱真兼知磁、邢两州留后。\u003cbr/\u003e\u003cbr/\u003e     庚戌，加淮西节度使李忠臣同平章事，仍领汴州刺史，徙治汴州。\u003cbr/\u003e\u003cbr/\u003e     大历十二年丁巳，公元七七七年春，三月，乙卯，兵部尚书、同平章事、凤翔、怀泽潞、秦陇节度使李抱玉薨，弟抱真仍领怀泽潞留后。\u003cbr/\u003e\u003cbr/\u003e     癸亥，以河东行军司马鲍防为河东节度使。防，襄州人也。\u003cbr/\u003e\u003cbr/\u003e     田承嗣竟不入朝，又助李灵曜，上复命讨之。承嗣乃复上表谢罪。上亦无如之何，庚午，悉复承嗣官爵，仍令不必入朝。\u003cbr/\u003e\u003cbr/\u003e     中书侍郎、同平章事元载专横，黄门侍郎、同平章事王缙附之，二人俱贪。载妻王氏及子伯和、仲武，缙弟、妹及尼出入者，争纳贿赂。又以政事委群吏，士之求进者，不结其子弟及主书卓英倩等，无由自达。上含容累年，载、缙不悛。","cnt":0,"sort":6630329,"author":"司马光","prev":"6630328.html","next":"6630330.html","book_title":"资治通鉴","updateTimeFmt":"2024-03-28 17:25:38","category":"都市小说"}