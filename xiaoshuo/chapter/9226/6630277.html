{"id":0,"code":"6630277.html","title":"第554章 (3)","latest_chapter_name":"正文 第800章 (3)","xiao_shuo_code":"9226","content":"\u003cbr/\u003e\u003cbr/\u003e    丙午，夏官侍郎、同平章事宗楚客有罪，左迁原州都督，充灵武道行军大总管。\u003cbr/\u003e\u003cbr/\u003e     癸丑，张同休贬岐山丞，张昌仪贬博望丞。\u003cbr/\u003e\u003cbr/\u003e     鸾台侍郎、知纳言事、同凤阁鸾台三品韦安石举奏张易之等罪，敕付安石及右庶子、同凤阁鸾台三品唐休瓃鞫之，未竟而事变。八月，甲寅，以安石兼检校扬州长史，庚申，以休瓃兼幽营都督、安东都护。休瓃将行，密言于太子曰：“二张恃宠不臣，必将之乱。殿下宜备之。”相王府长史兼知夏官尚书事、同凤阁鸾台三品姚元崇上言：“臣事相王，不宜典兵马。臣不敢爱死，恐不益于王。”辛酉，改春官尚书，馀如故。元崇字元之，时突厥叱列元崇反，太后命元崇以字行。\u003cbr/\u003e\u003cbr/\u003e     突厥默啜既和亲，戊寅，始遣淮阳王武延秀还。\u003cbr/\u003e\u003cbr/\u003e     九月，壬子，以姚元之充灵武道行军大总管；辛酉，以元之为灵武道安抚大使。\u003cbr/\u003e\u003cbr/\u003e     元之将行，太后令举外司堪为宰相者。对曰：“张柬之沉厚有谋，能断大事，且其人已老。惟陛下急用之。”冬，十月，甲戌，以秋官侍郎张柬之同平章事，时年且八十矣。\u003cbr/\u003e\u003cbr/\u003e     乙亥，以韦嗣立检校魏州刺史，馀如故。\u003cbr/\u003e\u003cbr/\u003e     壬午，以怀州长史河南房融同平章事。\u003cbr/\u003e\u003cbr/\u003e     太后命宰相各举堪为员外郎者，韦嗣立荐广武令岑羲曰：“但恨其伯父长倩为累。”太后曰：“苟或有才，此何所累！”遂拜天官员外郎。由是诸缘坐者始得进用。\u003cbr/\u003e\u003cbr/\u003e     十一月，丁亥，以天官侍郎韦承庆为凤阁侍郎、同平章事。\u003cbr/\u003e\u003cbr/\u003e     癸卯，成均祭酒、同凤阁鸾台三品李峤罢为地官尚书。\u003cbr/\u003e\u003cbr/\u003e     十二月，甲寅，敕大足已来新置官并停。\u003cbr/\u003e\u003cbr/\u003e     丙辰，凤阁侍郎、同平章事韦嗣立罢为成均祭酒，检校魏州刺史如故；以兄承庆入相故也。\u003cbr/\u003e\u003cbr/\u003e     太后寝疾，居长生院，宰相不得见者累月，惟张易之、昌宗侍侧。疾少间，崔玄暐奏言：“皇太子、相王，仁明孝友，足侍汤药。宫禁事重，伏愿不令异姓出入。”太后曰：“德卿厚意。”易之、昌宗见太后疾笃，恐祸及己，引用党援，阴为之备。屡有人为飞书及榜其事于通衢，云“易之兄弟谋反”，太后皆不问。\u003cbr/\u003e\u003cbr/\u003e     辛未，许州人杨元嗣，告“昌宗尝召术士李弘泰占相，弘泰言昌宗有天子相，劝于定州造佛寺，则天下归心。”太后命韦承麇庆及司刑卿崔神庆、御史中丞宋瓃鞫之。神庆，神基之弟也。承庆、神庆奏言：“昌宗款称弘泰之语，寻已奏闻”，准法首原；弘泰妖言，请收行法。“瓃与大理丞封全祯奏：昌宗庞荣如是，复召术士占相，志欲何求！弘泰称筮得纯《乾》，天子之卦。昌宗倘以弘泰为妖妄，何不即执送有司！虽云奏闻，终是包藏祸心，法当处斩破家。请收付狱，穷理其罪！”太后久之不应，瓃又曰：“傥不即收系，恐其摇动众心。”太后曰：卿且停推，俟更检详文状。瓃退，左拾遗江都李邕进曰：向观宋瓃所奏，志安社稷，非为身谋，愿陛下可其奏。太后不听。寻敕瓃扬州推按，又敕瓃按幽州都督屈突仲翔赃污，又敕瓃副李峤安抚陇、蜀；瓃皆不肯行，奏曰：故事，州县官有罪，品高则侍御史、卑则监察御史按之，中丞非军国大事，不当出使。今陇、蜀无变，不识陛下遣臣出外何也？臣皆不敢奉制。\u003cbr/\u003e\u003cbr/\u003e     司刑少卿桓彦范上疏，以为：“昌宗无功荷宠，而包藏祸心，自招其咎，此乃皇天降怒；陛下不忍加诛，则违天不祥。且昌宗既云奏讫，则不当更与弘泰往还，使之求福禳灾，是则初无悔心；所以奏者，拟事发则云先已奏陈，不发则俟时为逆。此乃奸臣诡计，若云可舍，谁为可刑！况事已再发，陛下皆释不问，使昌宗益自负得计，天下亦以为天命不死，此乃陛下养成其乱也。苟逆臣不诛，社稷亡矣。请付鸾台凤阁三司，考竟其罪！”疏奏，不报。\u003cbr/\u003e\u003cbr/\u003e     崔玄暐亦屡以为言，太后令法司议其罪。玄暐弟司刑少卿昪，处以大辟。宋瓃复奏收昌宗下狱。太后曰：“昌宗已自奏闻。”对曰：“昌宗为飞书所逼，穷而自陈，势非得已。且谋反大逆，无容首免。若昌宗不伏大刑，安用国法！”太后温言解之。瓃声色逾厉曰：“昌宗分外承恩，臣知言出祸从，然义激于心，虽死不恨！”太后不悦，杨再思恐其忤旨，遽宣敕令出，瓃曰：“圣主在此，不烦宰相擅宣敕命！”太后乃可其奏，遣昌宗诣台，瓃庭立而按之；事未毕，太后遣中使召昌守特敕赦之。瓃叹曰：“不先击小子脑裂，负此恨矣！”太后乃使昌宗诣瓃谢，瓃拒不见。\u003cbr/\u003e\u003cbr/\u003e     左台中丞桓彦范、右台中丞东光袁恕己共荐詹事司直阳峤为御史。杨再思曰：“峤不乐搏击之任如何？”彦范曰：“为官择人，岂必待其所欲！所不欲者，尤须与之，所以长难进之风，抑躁求之路。”乃擢为右台侍御史。峤，休之之玄孙也。\u003cbr/\u003e\u003cbr/\u003e     先是李峤、崔玄暐奏：“往属革命之时，人多逆节，遂致刻薄之吏，恣行酷法。其周兴等所劾破家者，并请雪免。”司刑少卿桓彦范又奏陈之，表疏前后十上，太后乃从之。\u003cbr/\u003e\u003cbr/\u003e     中宗大和大圣大昭孝皇帝上\u003cbr/\u003e\u003cbr/\u003e     神龙元年乙巳，公元七零五年春，正月，壬午朔，赦天下，改元。自文明以来得罪者，非扬、豫、博三州及诸反逆魁首，咸赦除之。\u003cbr/\u003e\u003cbr/\u003e     太后疾甚，麟台监张易之、春官侍郎张昌宗居中用事，张柬之、崔玄暐与中台右丞敬晖、司刑少卿桓彦范、相王府司马袁恕己谋诛之。柬之谓右羽林卫大将军李多祚曰：“将军今日富贵，谁所致也？”多祚泣曰：“大帝也。”柬之曰：“今大帝之子为二竖所危，将军不思报大帝之德乎？”多祚曰：“苟利国家，惟相公处分，不敢顾身及妻子！”因指天地以自誓。遂与定谋。\u003cbr/\u003e\u003cbr/\u003e     初，柬之与荆府长史閺乡杨元琰相代，同泛江，至中流，语及太后革命事，元琰慨然有匡复之志。及柬之为相，引元琰为右羽林将军，谓曰：“君颇记江中之言乎？今日非轻授也。”柬之又用彦范、晖及右散骑侍郎李湛皆为左、右羽林将军，委以禁兵。易之等疑惧，乃更以其党武攸宜为右羽林大将军，易之等乃安。\u003cbr/\u003e\u003cbr/\u003e     俄而姚元之自灵武至都，柬之、彦范相谓曰：“事济矣！”遂以其谋告之。彦范以事白其母，母曰：“忠孝不两全，先国后家可也。”时太子于北门起居，彦范、晖谒见，密陈其策，太子许之。\u003cbr/\u003e\u003cbr/\u003e     癸卯，柬之、玄暐、彦范与左威卫将军薛思行等，帅左右羽林兵五百馀人至玄武门，遣多祚、湛及内直郎、驸马都尉安阳王同皎诣东宫迎太子。太子疑，不出，同皎曰：“先帝以神器付殿下，横遭幽废，人神同愤，二十三年矣！今天诱其衷，北门、南牙，同心协力，以今日诛凶竖，复李氏社稷，愿殿下暂至玄武门，以副众望。”太子曰：“凶竖诚当夷灭，然上体不安，得无惊怛！诸公更为后图。”李湛曰：“诸将相不顾家族以徇社稷，殿下奈何欲纳之鼎镬乎！请殿下自出止之。”太子乃出。\u003cbr/\u003e\u003cbr/\u003e     同皎扶抱太子上马，从至玄武门，斩关而入。太后在迎仙宫，柬之等斩易之、昌宗于庑下，进至太后所寝长生殿，环绕侍卫。太后惊起，问曰：“乱者谁邪？”对曰：“张易之、昌宗谋反，臣等奉太子令诛之，恐有漏泄，故不敢以闻。称兵宫禁，罪当万死！”太后见太子曰：“乃汝邪？小子既诛，可还东宫！”彦范进曰：“太子安得更归！昔天皇以爱子托陛下，今年齿已长，久居东宫，天意人心，久思李氏。群臣不忘太宗、天皇之德，故奉太子诛贼臣。愿陛下传位太子，以顺天人之望！”李湛，义府之子也。太后见之，谓曰：“汝亦为诛易之将军邪？我于汝父子不薄，乃有今日！”湛惭不能对。又谓崔玄暐曰：“他人皆因人以进，惟卿朕所自擢，亦在此邪？”对曰：“此乃所以报陛下之大德。”\u003cbr/\u003e\u003cbr/\u003e     于是收张昌期、同休、昌仪等，皆斩之，与易之、昌宗枭首天津南。是日，袁恕己从相王统南牙兵以备非常，收韦承庆、房融及司礼卿崔神庆系狱，皆易之之党也。初，昌仪新作第，甚美，逾于王主。或夜书其门曰：“一日丝能作几日络？”灭去，复书之，如是六七。昌仪取笔注其下曰：“一日亦足。”乃止。\u003cbr/\u003e\u003cbr/\u003e     甲辰，制太子监国，赦天下。以袁恕己为凤阁侍郎、同平章事，分遣十使赍玺书宣慰诸州。乙巳，太后传位于太子。\u003cbr/\u003e\u003cbr/\u003e     丙午，中宗即位。赦天下，惟张易之党不原；其为周兴等所枉者，咸令清雪，子女配没者皆免之。相王加号安国相王，拜太尉、同凤阁鸾台三品，太平公主加号镇国太平公主。皇族先配没者，子孙皆复属籍，仍量叙官爵。\u003cbr/\u003e\u003cbr/\u003e     丁未，太后徙居上阳宫，李湛留宿卫。戊申，帝帅百官诣上阳宫，上太后尊号曰则天大圣皇帝。\u003cbr/\u003e\u003cbr/\u003e     庚戌，以张柬之为夏官尚书、同凤阁鸾台三品，崔玄暐为内史，袁恕己同凤阁鸾台三品，敬晖、桓彦范皆为纳言；并赐爵郡公。李多祚赐爵辽阳郡王，王同皎为右千牛将军、琅邪郡公，李湛为右羽林大将军、赵国公；自馀官赏有差。\u003cbr/\u003e\u003cbr/\u003e     张柬之等之讨张易之也，殿中监田归道将千骑宿玄武门，敬晖遣使就索千骑，归道先不预谋，拒而不与。事宁，晖欲诛之，归道以理自陈，乃免归私第；帝嘉其忠壮，召拜太仆少卿。","cnt":0,"sort":6630277,"author":"司马光","prev":"6630276.html","next":"6630278.html","book_title":"资治通鉴","updateTimeFmt":"2024-03-28 17:25:38","category":"都市小说"}