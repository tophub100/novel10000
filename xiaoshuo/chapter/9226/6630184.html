{"id":0,"code":"6630184.html","title":"第461章 (2)","latest_chapter_name":"正文 第800章 (3)","xiao_shuo_code":"9226","content":"\u003cbr/\u003e\u003cbr/\u003e    癸丑，隋置山南道行台于襄州；以秦王俊为尚书令。俊妃崔氏生男，隋主喜，颁赐群官。\u003cbr/\u003e\u003cbr/\u003e     直秘书内省博陵李文博，家素贫，人往贺之，文博曰：“赏罚之设，功过所存。今王妃生男，于群官何事，乃妄受赏也！”闻者愧之。\u003cbr/\u003e\u003cbr/\u003e     癸亥，以尚书仆射江总为尚书令，吏部尚书谢伷为仆射。\u003cbr/\u003e\u003cbr/\u003e     十一月，己卯，大赦。\u003cbr/\u003e\u003cbr/\u003e     吐谷浑可汗夸吕在位百年，屡因喜怒废杀太子。后太子惧，谋执夸吕而降；请兵于隋边吏，秦州总管河间王弘请以兵应之，隋主不许。太子谋泄，为夸吕所杀，复立其少子嵬王诃为太子。叠州刺史杜粲请因其衅而讨之，隋主又不许。\u003cbr/\u003e\u003cbr/\u003e     是岁，嵬王诃复惧诛，谋帅部落万五千户降隋，遣使诣阙，请兵迎之。隋主曰：“浑贼风俗，特异人伦，父既不慈，子复不孝。朕以德训人，何有成其恶逆乎！”乃谓使者曰：“父有过失，子当谏争，岂可潜谋非法，受不孝之名！溥天之下，皆朕臣妾，各为善事，即称朕心。嵬王既欲归朕，唯教嵬王为臣子之法，不可远遣兵马，助为恶事！”嵬王诃乃止。\u003cbr/\u003e\u003cbr/\u003e     祯明元年丁未，公元五八七年春，正月，戊寅，大赦，改元。\u003cbr/\u003e\u003cbr/\u003e     癸巳，隋主享太庙。\u003cbr/\u003e\u003cbr/\u003e     乙未，隋制诸州岁贡士三人。\u003cbr/\u003e\u003cbr/\u003e     二月，丁巳，隋主朝日于东郊。\u003cbr/\u003e\u003cbr/\u003e     遣兼散骑常侍王亨等聘于隋。\u003cbr/\u003e\u003cbr/\u003e     隋发丁男十万馀人修长城，二旬而罢。夏，四月，于扬州开山阳渎以通运。\u003cbr/\u003e\u003cbr/\u003e     突厥沙钵略可汗遣其子入贡于隋，因请猎于恒、代之间，隋主许之，仍遣人赐以酒食。沙钵略帅部落再拜受赐。\u003cbr/\u003e\u003cbr/\u003e     沙钵略寻卒，隋为之废朝三日，遣太常吊祭。\u003cbr/\u003e\u003cbr/\u003e     初，沙钵略以其子雍虞闾懦弱，遗令立其弟叶护处罗侯。雍虞闾遣使迎处罗侯，将立之，处罗侯曰：“我突厥自木杵可汗以来，多以弟代兄，以庶夺嫡，失先祖之法，不相敬畏。汝当嗣位，我不惮拜汝！”雍虞闾曰：“叔与我父，共根连体。我，枝叶也，岂可使根本反从枝叶，叔父屈于卑幼乎！且亡父之命，何可废也！愿叔勿疑！”遣使相让者五六，处罗侯竟立，是为莫何可汗。以雍虞闾为叶护。遣使上表言状。\u003cbr/\u003e\u003cbr/\u003e     隋使车骑将军长孙晟持节拜之，赐以鼓吹、幡旗。莫何勇而有谋，以隋所赐旗鼓西击阿波；阿波之众以为得隋兵助之，多望风降附。遂生擒阿波，上书请其死生之命。\u003cbr/\u003e\u003cbr/\u003e     隋主下其议，乐安公元谐请就彼枭首；武阳公李充请生取入朝，显戮以示百姓。隋主谓长孙晟：“于卿何如？”晟对曰：“若突厥背诞，须齐之以刑。今其昆弟自相夷灭，阿波之恶非负国家。因其困穷，取而为戮，恐非招远之道。不如两存之。”左仆射高飃曰：“骨肉相残，教之蠹也，宜存养以示宽大。”隋主从之。\u003cbr/\u003e\u003cbr/\u003e     甲戌，隋遣兼散骑常侍杨同等来聘。\u003cbr/\u003e\u003cbr/\u003e     五月，乙亥朔，日有食之。\u003cbr/\u003e\u003cbr/\u003e     秋，七月，己丑，隋卫昭王爽卒。\u003cbr/\u003e\u003cbr/\u003e     八月，隋主征梁主入朝。梁主帅其群臣二百馀人发江陵；庚申，至长安。\u003cbr/\u003e\u003cbr/\u003e     隋主以梁主在外，遣武乡公崔弘度将兵戍江陵。军至都州，梁主叔父太傅安平王岩、弟荆州刺史义兴王瓛等恐弘度袭之，乙丑，遣其都官尚书沈君公诣荆州刺史宜黄侯慧纪请降。九月，庚寅，慧纪引兵至江陵城下。辛卯，岩等驱文、武、男、女十万口来奔。\u003cbr/\u003e\u003cbr/\u003e     隋主闻之，废梁国；遣尚书左仆射高飃安集遗民；梁中宗、世宗各给守冢十户；拜梁主琮上柱国，赐爵莒公。\u003cbr/\u003e\u003cbr/\u003e     甲午，大赦。\u003cbr/\u003e\u003cbr/\u003e     冬，十月，隋主如同州；癸亥，如蒲州。\u003cbr/\u003e\u003cbr/\u003e     十一月，丙子，以萧岩为开府仪同三司、东扬州刺史，萧讠献为吴州刺史。\u003cbr/\u003e\u003cbr/\u003e     丁亥，以豫章王叔英兼司徒。\u003cbr/\u003e\u003cbr/\u003e     甲午，隋主如冯翊，亲祠故社；戊戌，还长安。\u003cbr/\u003e\u003cbr/\u003e     是行也，内史令李德林以疾不从，隋主自同州敕书追之，与议伐陈之计。及还，帝马上举鞭南指曰：“待平陈之日，以七宝装严公，使自山以东无及公者。”\u003cbr/\u003e\u003cbr/\u003e     初，隋主受禅以来，与陈邻好甚笃，每获陈谍，皆给衣马礼遣之，而高宗犹不禁侵掠。故太建之末，隋师入寇；会高宗殂，隋主即命班师，遣使赴吊，书称姓名顿首。帝答之益骄，书末云：“想彼统内如宜，此宇宙清泰。”隋主不悦，以示朝臣。上柱国杨素以为主辱臣死，再拜请罪。隋主问取陈之策于高飃，对曰：“江北地寒，田收差晚；江南水田早熟。量彼收获之际，微征士马，声言掩袭，彼必屯兵守御，足得废其农时。彼既聚兵，我便解甲。再三若此，彼以为常；后更集兵，彼必不信。犹豫之顷，我乃济师；登陆而战，兵气益倍。又，江南土薄，舍多茅竹，所有储积皆非地窖。密遣行人因风纵火，待彼修立，复更烧之。不出数年，自可财力俱尽。”隋主用其策，陈人始困。\u003cbr/\u003e\u003cbr/\u003e     于是杨素、贺若弼及光州刺史高劢、虢州刺史崔仲方等争献平江南之策。仲方上书曰：“今唯须武昌以下，蕲、和、滁、方、吴、海等州，更帖精兵，密营度计；益、信、襄、荆、基、郢等州，速造舟楫，多张形势，为水战之具。蜀、汉二江是其上流，水路冲要，必争之所。贼虽于流头、荆门、延洲、公安、巴陵、隐矶、夏首、蕲口、湓城置船，然终聚汉口、峡口，以水战大决。若贼必以上流有军，令精兵赴援者，下流诸将即须择便横渡；如拥众自卫，上江水军鼓行以前。彼虽恃九江、五湖之险，非德无以为固；徒有三吴、百越之兵，无恩不能自立矣。”隋主以仲方为基州刺史。\u003cbr/\u003e\u003cbr/\u003e     及受萧岩等降，隋主益忿，谓高飃曰：“我为民父母，岂可限一衣带水不拯之乎！”命大作战船。人请密之，隋主曰：“吾将显行天诛，何密之有！”使投其柿于江，曰：“若彼惧而能改，吾复何求！”\u003cbr/\u003e\u003cbr/\u003e     杨素在永安，造大舰，名曰“五牙”。上起楼五层，高百馀尺；左右前后置六拍竿，并高五十尺，容战士八百人；次曰“黄龙”，置兵百人。自馀平乘、舴艋各有等差。\u003cbr/\u003e\u003cbr/\u003e     晋州刺史皇甫续将之官，稽首言陈有三可灭。帝问其状，曰：“大吞小，一也；以有道伐无道，二也；纳叛臣萧岩，于我有词，三也。陛下若命将出师，臣愿展丝发之效！”隋主劳而遣之。\u003cbr/\u003e\u003cbr/\u003e     时江南妖异特众，临平湖草久塞，忽然自开。帝恶之，乃自卖于佛寺为奴以厌之。又于建康造大皇寺，起七级浮图；未毕，火从中起而焚之。\u003cbr/\u003e\u003cbr/\u003e     吴兴章华，好学，善属文。朝臣以华素无伐阅，竞排诋之，除大市令。华郁郁不得志，上书极谏，略曰：“昔高祖南平百越，北诛逆虏，世祖东定吴会，西破王琳，高宗克复淮南，辟地千里，三祖之功勤亦至矣。陛下即位，于今五年，不思先帝之艰难，不知天命之可畏；溺于嬖宠，惑于酒色；祠七庙而不出，拜三妃而临轩；老臣宿将弃之草莽，谄佞谗邪升之朝廷。今疆场日蹙，隋军压境，陛下如不改弦易张，臣见麋鹿复游于姑苏矣！”帝大怒，即日斩之。\u003cbr/\u003e\u003cbr/\u003e     祯明二年戊申，公元五八八年春，正月，辛巳，立皇子为东阳王，恬为钱塘王。遣散骑常侍袁雅等聘于隋；又遣骑常侍九江周罗瞭将兵屯峡口，侵隋峡州。\u003cbr/\u003e\u003cbr/\u003e     三月，甲戌，隋遣兼散骑常侍程尚贤等来聘。\u003cbr/\u003e\u003cbr/\u003e     戊寅，隋主下诏曰：“陈叔宝据手掌之地，恣溪壑之欲，劫夺闾阎，资产俱竭，驱逼内外，劳役弗已；穷奢极侈，俾昼作夜；斩直言之客，灭无罪之家；欺天造恶，祭鬼求恩；盛粉黛而执干戈，曳罗绮而呼警跸；自古昏乱，罕或能比。君子潜逃，小人得志。天灾地孽，物怪人妖。衣冠钳口，道路以目。重以背德违言，摇荡疆场；昼伏夜游，鼠窃狗盗。天之所覆，无非朕臣，每关听览，有怀伤恻。可出师授律，应机诛殄；在斯一举，永清吴越。”又送玺书暴帝二十恶；仍散写诏书三十万纸，遍谕江外。\u003cbr/\u003e\u003cbr/\u003e     太子胤，性聪敏，好文学，然颇有过失；詹事袁宪切谏，不听。时沈后无宠，而近侍左右数于东宫往来，太子亦数使人至后所，帝疑其怨望，甚恶之。张、孔二贵妃日夜构成后及太子之短，孔范之徒又于外助之。帝欲立张贵妃子始安王深为嗣，尝从容言之。吏部尚书蔡征顺旨称赞，袁宪厉色折之曰：“皇太子，国家储副，亿兆宅心，卿是何人，轻言废立！”帝卒从征议。夏，五月，庚子，废太子胤为吴兴王，立扬州刺史始安王深为太子。征，景历之子也。深亦聪惠，有志操，容止俨然，虽左右近侍未尝见其喜愠。帝闻袁宪尝谏胤，即日用宪为尚书仆射。\u003cbr/\u003e\u003cbr/\u003e     帝遇沈后素薄，张贵妃专后宫之政，后澹然，未尝有所忌怨，身居俭约，衣服无锦绣之饰，唯寻阅图史及释典为事，数上书谏争。帝欲废之而立张贵妃，会国亡，不果。\u003cbr/\u003e\u003cbr/\u003e     冬，十月，己亥，立皇子蕃为吴郡王。\u003cbr/\u003e\u003cbr/\u003e     己未，隋置淮南行省于寿春，以晋王广为尚书令。\u003cbr/\u003e\u003cbr/\u003e     帝遣兼散骑常侍王琬、兼通直散骑常侍许善心聘于隋，隋人留于客馆。琬等屡请还，不听。\u003cbr/\u003e\u003cbr/\u003e     甲子，隋以出师，有事于太庙，命晋王广、秦王俊、清河公杨素皆为行军元帅。广出六合，俊出襄阳，素出永安，荆州刺史刘仁恩出江陵，蕲州刺史王世积出蕲春，庐州总管韩擒虎出庐江，吴州总管贺若弼出广陵，青州总管弘农燕荣出东海，凡总管九十，兵五十一万八千，皆受晋王节度。东接沧海，西拒巴、蜀，旌旗舟楫，横亘数千里。以左仆射高飃为晋王元师长史，右仆射王韶为司马，军中事皆取决焉；区处支度，无所凝滞。\u003cbr/\u003e\u003cbr/\u003e     十一月，丁卯，隋主亲饯将士；乙亥，至定城，陈师誓众。\u003cbr/\u003e\u003cbr/\u003e     丙子，立皇弟叔荣为新昌王，叔匡为太原王。\u003cbr/\u003e\u003cbr/\u003e     隋主如河东；十二月，庚子，还长安。突厥莫何可汗西击邻国，中流矢而卒。国人立雍虞闾，号颉伽施多那都蓝可汗。\u003cbr/\u003e\u003cbr/\u003e     隋军临江，高飃谓行台吏部郎中薛道衡曰：“今兹大举，江东必可克乎？”道衡曰：“克之。尝闻郭璞有言：‘江东分王三百年，复与中国合。’今此数将周，一也。主上恭俭勤劳，叔宝荒淫骄侈，二也。国之安危在所寄任，彼以江总为相，唯事诗酒，拔小人施文庆，委以政事，萧摩诃、任蛮奴为大将，皆一夫之用耳，三也。我有道而大，彼无德而小，量其甲士不过十万，西自巫峡，东至沧海，分之则势悬而力弱，聚之则守此而失彼，四也。席卷之势，事在不疑。”飃欣然曰：“得君言成败之理，令人豁然。本以才学相期，不意筹略乃尔。”\u003cbr/\u003e\u003cbr/\u003e     秦王俊督诸军国屯汉口，为上流节度。诏以散骑常侍周罗瞭都督巴峡缘江诸军事以拒之。\u003cbr/\u003e\u003cbr/\u003e     杨素引舟师下三峡，军至流头滩。将军戚昕以青龙百馀艘、守狼尾滩，地势险峭，隋人患之。素曰：“胜负大计，在此一举。若昼日下船，彼见我虚实，滩流迅激，制不由人，则吾失其便；不如以夜掩之。”素新帅黄龙数千艘，衔枚而下，遣开府仪同三司王长袭引步卒自南岸击昕别栅，大将军刘仁恩帅甲骑自北岸趣白沙，迟明而至，击之；昕败走，悉俘其众，劳而遣之，秋毫不犯。\u003cbr/\u003e\u003cbr/\u003e     素帅水军东下，舟舻被江，旌甲曜日。素坐平乘大船，容貌雄伟，陈人望之，皆惧，曰：“清河公即江神也！”\u003cbr/\u003e\u003cbr/\u003e     江滨镇戍闻隋军将至，相继奏闻；施文庆、沈客卿并抑而不言。\u003cbr/\u003e\u003cbr/\u003e     初，上以萧岩、萧瓛，梁之宗室，拥众来奔，心忌之，故远散其众，以岩为东扬州刺史，瓛为吴州刺史；使领军任忠出守吴兴郡，以襟带二州。使南平王嶷镇江州，永嘉王彦镇南徐州。寻召二王赴明年元会，命缘江诸防船舰悉从二王还都，为威势以示梁人之来者。由是江中无一斗船，上流诸州兵皆阻杨素军，不得至。\u003cbr/\u003e\u003cbr/\u003e     湘州刺史晋熙王叔文，在职既久，大得人和，上以其据有上流，阴忌之；自度素与群臣少恩，恐不为用，无可任者，乃擢施文庆为都督、湘州刺史，配以精兵二千，欲令西上；仍征叔文还朝。文庆深喜其事，然惧出外之后，执事者持己短长，因进其党沈客卿以自代。\u003cbr/\u003e\u003cbr/\u003e     未发间，二人共掌机密。护军将军樊毅言于仆射袁宪曰：“京口、采石俱是要地，各须锐兵五千，并出金翅二百，缘江上下，以为防备。”宪及骠骑将军萧摩诃皆为以然，乃与文武群臣共议，请如毅策。施文庆恐无兵从己，废其述职，而客卿又利文庆之任，己得专权，俱言于朝曰：“必有论义，不假面陈；但作文启，即为通奏。”宪等以为然，二人赍启入，白帝曰：“此是常事，边城将帅足以当之。若出人船，必恐惊扰。”\u003cbr/\u003e\u003cbr/\u003e     及隋军临江，间谍骤至，宪等殷勤奏请，至于再三。文庆曰：“元会将逼，南郊之日，太子多从；今若出兵，事便废阙。”帝曰：“今且出兵，若北边无事，因以水军从郊，何为不可！”又曰：“如此则声闻邻境，便谓国弱。”后又以货动江总，总内为之游说。帝重违其意，而迫群官之请，乃令付外详议。总又抑宪等，由是议久不决。\u003cbr/\u003e\u003cbr/\u003e     帝从容谓侍臣曰：“王气在此。齐兵三来，周师再来，无不摧败。彼何为者邪！”都官尚书孔范曰：“长江天堑，古以为限隔南北，今日虏军岂能飞渡邪！边将欲作功劳，妄言事急。臣每患官卑，虏若渡江，臣定作太尉公矣！”或妄言北军马死，范曰：“此是我马，何为而死！”帝笑以为然，故不为深备，奏伎、纵酒、赋诗不辍。\u003cbr/\u003e\u003cbr/\u003e     是岁，吐谷浑裨王拓跋木弥请以千馀家降隋。隋主曰：“溥天之下，皆是朕臣，朕之抚育，俱存仁孝。浑贼惛狂，妻子怀怖，并思归化，自救危亡。然叛夫背父，不可收纳。又其本意正自避死，今若违拒，又复不仁。若更有音信，但宜慰抚，任其自拔，不须出兵应接。其妹夫及甥欲来，亦任其意，不劳劝诱也。”\u003cbr/\u003e\u003cbr/\u003e     河南王移兹裒卒，隋主令其弟树归袭统其众。","cnt":0,"sort":6630184,"author":"司马光","prev":"6630183.html","next":"6630185.html","book_title":"资治通鉴","updateTimeFmt":"2024-03-28 17:25:38","category":"都市小说"}