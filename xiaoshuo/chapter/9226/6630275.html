{"id":0,"code":"6630275.html","title":"第552章 (1)","latest_chapter_name":"正文 第800章 (3)","xiao_shuo_code":"9226","content":"\u003cbr/\u003e\u003cbr/\u003e    唐纪二十三（起上章困敦七月，尽旃蒙大荒落正月，凡四年有奇）\u003cbr/\u003e\u003cbr/\u003e     则天顺圣皇后下\u003cbr/\u003e\u003cbr/\u003e     久视元年庚子，公元七零零年秋，七月，献俘于含枢殿。太后以楷固为左玉钤卫大将军、燕国公，赐姓武氏。召公卿合宴，举觞属仁杰曰：“公之功也。”将赏之，对曰：“此乃陛下威灵，将帅尽力，臣何功之有！”固辞不受。\u003cbr/\u003e\u003cbr/\u003e     闰月，戊寅，车驾还宫。\u003cbr/\u003e\u003cbr/\u003e     己丑，以天官侍郎张锡为凤阁侍郎、同平章事。鸾台侍郎、同平章事李峤罢为成均祭酒。锡，峤之舅也，故罢峤政事。\u003cbr/\u003e\u003cbr/\u003e     丁酉，吐蕃将黮莽布支寇凉州，围昌松，陇右诸军大使唐休瓃与战于洪源谷。黮莽布支兵甲鲜华，休瓃谓诸将曰：“诸论既死，黮莽布支新为将，不习军事，诸贵臣子弟皆从之，望之虽如精锐，实易与耳，请为诸君破之。”乃被甲先陷陈，六战皆捷，吐蕃大奔，斩首二千五百级，获二裨将而还。\u003cbr/\u003e\u003cbr/\u003e     司府少卿杨元亨，尚食奉御杨元禧，皆弘武之子也。元禧尝忤张易之，易之言于太后：“元禧，杨素之族；素父子，隋之逆臣，子孙不应供奉。”太后从之，壬寅，制：“杨素及其兄弟子孙皆不得任京官。”左迁元亨睦州刺史，元禧贝州刺史。\u003cbr/\u003e\u003cbr/\u003e     庚戌，以魏元忠为陇右诸军大使，击吐蕃。\u003cbr/\u003e\u003cbr/\u003e     庚申，太后欲造大像，使天下僧尼日出一钱以助其功。狄仁杰上疏谏，其略曰：“今之伽蓝，制过宫阙。功不使鬼，止在役人，物不天来，终须地出，不损百姓，将何以求！”又曰：“游僧皆托佛法，诖误生人；里陌动有经坊，陎阓亦立精舍。化诱所急，切于官征；法事所须，严于制敕。”又曰：“梁武、简文舍施无限，及三淮沸浪，五岭腾烟，列刹盈衢，无救危亡之祸，缁衣蔽路，岂有勤王之师！”又曰：“虽敛僧钱，百未支一。尊容既广，不可露居，覆以百层，尚忧未遍，自馀廊宇，不得全无。如来设教，以慈悲为主。岂欲劳人，以存虚饰？”又曰：“比来水旱不节，当今边境未宁，若费官财，又尽人力，一隅有难，将何以救之！”太后曰：“公教朕为善，何得相违！”遂罢其役。\u003cbr/\u003e\u003cbr/\u003e     阿悉吉薄露叛，遣左金吾将军田扬名、殿中侍御史封思业讨之。军至碎叶，薄露夜于城傍剽掠而去，思业将骑追之，反为所败。扬名引西突厥斛瑟罗之众攻其城，旬馀，不克。九月，薄露诈降，思业诱而斩之，遂俘其众。\u003cbr/\u003e\u003cbr/\u003e     太后信重内史梁文惠公狄仁杰，群臣莫及，常谓之国老而不名。仁杰好面引廷争，太后每屈意从之。尝从太后游幸，遇风吹仁杰巾坠，而马惊不能止，太后命太子追执其鞚而系之。仁杰屡以老疾乞骸骨，太后不许。入见，常止其拜，曰：“每见公拜，朕亦身痛。”仍免其宿直，戒其同僚曰：“自非军国大事，勿以烦公。”辛丑，薨，太后泣曰：“朝堂空矣！”自是朝廷有大事，众或不能决，太后辄叹曰：“天夺吾国老何太早邪！”\u003cbr/\u003e\u003cbr/\u003e     太后尝问仁杰：“朕欲得一佳士用之，谁可者？”仁杰曰：“未审陛下欲何所用之？”太后曰：“欲用为将相。”仁杰对曰：“文学缊藉，则苏味道、李峤固其选矣。必欲取卓荦奇才，则有荆州长史张柬之，其人虽老，宰相才也。”太后擢柬之为洛州司马。数日，又问仁杰，对曰：“前荐柬之，尚未用也。”太后曰：“已迁矣。”对曰：“臣所荐者可为宰相，非司马也。”乃迁秋官侍郎；久之，卒用为相。仁杰又尝荐夏官侍郎姚元崇、监察御史曲阿桓彦范、太州刺史敬晖等数十人，率为名臣。或谓仁杰曰：“天下桃李，悉在公门矣。”仁杰曰：“荐贤为国，非为私也。”\u003cbr/\u003e\u003cbr/\u003e     初，仁杰为魏州刺史，有惠政，百姓为之立生祠。后其子景晖为魏州司功参军，贪暴为人患，人遂毁其像焉。冬，十月，辛亥，以魏元忠为萧关道大总管，以备突厥。\u003cbr/\u003e\u003cbr/\u003e     甲寅，制复以正月为十一月，一月为正月，赦天下。\u003cbr/\u003e\u003cbr/\u003e     丁巳，纳言韦巨源罢，以文昌右丞韦安石为鸾台侍郎、同平章事。安石，津之孙也。时武三思、张易之兄弟用事，安石数面折之。尝侍宴禁中，易之引蜀商宋霸子等数人在座同博。安石跪奏曰：“商贾贱类，不应得预此会。”顾左右逐出之，座中皆失色；太后以其言直，劳勉之，同列皆叹服。\u003cbr/\u003e\u003cbr/\u003e     丁卯，太后幸新安；壬申，还宫。\u003cbr/\u003e\u003cbr/\u003e     十二月，甲寅，突厥掠陇右诸监马万馀匹而去。\u003cbr/\u003e\u003cbr/\u003e     时屠禁尚未解，凤阁舍人全节崔融上言，以为：“割烹牺牲，弋猎禽兽，圣人著之典礼，不可废阙。又，江南食鱼，河西食肉，一日不可无；富者未革，贫者难堪，况贫贱之人，仰屠为生，日戮一人，终不能绝，但资恐喝，徒长奸欺。为政者苟顺月令，合礼经，自然物遂其生，人得其性矣。”戊午，复开屠禁，祠祭用牲牢如故。\u003cbr/\u003e\u003cbr/\u003e     长安元年辛丑，公元七零一年春，正月，丁丑，以成州言佛迹见，改元大足。\u003cbr/\u003e\u003cbr/\u003e     二月，己酉，以鸾台侍郎柏人李怀远同平章事。\u003cbr/\u003e\u003cbr/\u003e     三月，凤阁侍郎、同平章事张锡坐知选漏泄禁中语、赃满数万，当斩，临刑释之，流循州。时苏味道亦坐事与锡俱下司刑狱，锡乘马，气色自若，舍于三品院，帷屏食饮，无异平居。味道步至系所，席地而卧，蔬食而已。太后闻之，赦味道，复其位。\u003cbr/\u003e\u003cbr/\u003e     是月，大雪，苏味道以为瑞，帅百官入贺。殿中侍御史王求礼止之曰：“三月雪为瑞雪，腊月雷为瑞雷乎？”味道不从。既入，求礼独不贺，进言曰：“今阳和布气，草木发荣，而寒雪为灾，岂得诬以为瑞！贺者皆谄谀之士也。”太后为之罢朝。\u003cbr/\u003e\u003cbr/\u003e     时又有献三足牛者，宰相复贺。求礼扬言曰：“凡物反常皆为妖。此鼎足非其人，政教不行之象也。”太后为之愀然。\u003cbr/\u003e\u003cbr/\u003e     夏，五月，乙亥，太后幸三阳宫。\u003cbr/\u003e\u003cbr/\u003e     以魏元忠为灵武道行军大总管，以备突厥。\u003cbr/\u003e\u003cbr/\u003e     天官侍郎盐官顾琮同平章事。\u003cbr/\u003e\u003cbr/\u003e     六月，庚申，以夏官尚书李迥秀同平章事。\u003cbr/\u003e\u003cbr/\u003e     迥秀性至孝，其母本微贱，妻崔氏常叱媵婢，母闻之不悦，迥秀即时出之。或曰：“贤室虽不避嫌疑，然过非七出，何遽如是！”迥秀曰：“娶妻本以养亲，今乃违忤颜色，安敢留也！”竟出之。秋，七月，甲戌，太后还宫。\u003cbr/\u003e\u003cbr/\u003e     甲申，李怀远罢为秋官尚书。\u003cbr/\u003e\u003cbr/\u003e     八月，突厥默啜寇边，命安北大都护相王为天兵道元帅，统诸军击之，未行而虏退。\u003cbr/\u003e\u003cbr/\u003e     丙寅，武邑人苏安恒上疏曰：“陛下钦先圣之顾托，受嗣子之推让，敬天顺人，二十年矣。岂不闻帝舜褰裳，周公复辟！舜之于禹，事只族亲；旦与成王，不离叔父。族亲何如子之爱，叔父何如母之恩？今太子孝敬是崇，春秋既壮，若使统临宸极，何异陛下之身！陛下年德既尊，宝位将倦，机务繁重，浩荡心神，何不禅位东宫，自怡圣体！自昔理天下者，不见二姓而俱王也，当今梁、定、河内、建昌诸王，承陛下之荫覆，并得封王。臣谓千秋万岁之后，于事非便。臣请黜为公侯，任以闲简。臣又闻陛下有二十馀孙，今无尺寸之封，此非长久之计也。臣请分土而王之，择立师傅，教其孝敬之道，以夹辅周室，屏藩皇家，斯为美矣。”疏奏，太后召见，赐食，慰谕而遣之。\u003cbr/\u003e\u003cbr/\u003e     太后春秋高，政事多委张易之兄弟；邵王重润与其妹永泰郡主、主婿魏王武延基窃议其事。易之诉于太后，九月，壬申，太后皆逼令自杀。延基，承嗣之子也。\u003cbr/\u003e\u003cbr/\u003e     丙申，以相王知左、右羽林卫大将军事。\u003cbr/\u003e\u003cbr/\u003e     冬，十月，壬寅，太后西入关，辛酉，至京师；赦天下，改元。\u003cbr/\u003e\u003cbr/\u003e     十一月，戊寅，改含元宫为大明宫。\u003cbr/\u003e\u003cbr/\u003e     天官侍郎安平崔玄暐，性介直，未尝请谒。执政恶之，改文昌左丞。月馀，太后谓玄暐曰：“自卿改官以来，闻令史设斋自庆。此欲盛为奸贪耳，今还卿旧任。”乃复拜天官侍郎，仍赐彩七十段。\u003cbr/\u003e\u003cbr/\u003e     以主客郎中郭元振为凉州都督、陇右诸军大使。\u003cbr/\u003e\u003cbr/\u003e     先是，凉州南北境不过四百馀里，突厥、吐蕃频岁奄至城下，百姓苦之。元振始于南境硖口置和戎城，北境碛中置白亭军，控其冲要，拓州境千五百里，自是寇不复至城下。元振又令甘州刺史李汉通开置屯田，尽水陆之利。旧凉州粟麦斛至数千，及汉通收率之后，一缣籴数十斛，积军粮支数十年。元振善于抚御，在凉州五年，夷、夏畏慕，令行禁止，牛羊被野，路不拾遗。\u003cbr/\u003e\u003cbr/\u003e     长安二年壬寅，公元七零二年春，正月，乙酉，初设武举。\u003cbr/\u003e\u003cbr/\u003e     空厥寇盐、夏二州。三月，庚寅，突厥破石岭，寇并州。以雍州长史薛季昶摄右台大夫，充山东防御军大使，沧、瀛、幽、易、恒、定等州诸军皆受季昶节度。夏，四月，以幽州刺史张仁愿专知幽、平、妫、檀防御，仍与季昶相知，以拒突厥。\u003cbr/\u003e\u003cbr/\u003e     五月，壬申，苏安恒复上疏曰：“臣闻天下者，神尧、文武之天下也。陛下虽居正统，实因唐氏旧基。当今太子追回，年德俱盛，陛下贪其宝位而忘母子深恩，将何圣颜以见唐家宗庙，将何诰命以谒大帝坟陵？陛下何故日夜积忧，不知钟鸣漏尽！臣愚以为天意人事，还归李家。陛下虽安天位，殊不知物极则反，器满则倾。臣何惜一朝之命，而不安万乘之国哉！”太后亦不之罪。\u003cbr/\u003e\u003cbr/\u003e     乙未，以相王为并州牧，充安北道行军元帅，以魏元忠为之副。\u003cbr/\u003e\u003cbr/\u003e     六月，壬戌，召神都留守韦巨源诣京师，以副留守李峤代之。\u003cbr/\u003e\u003cbr/\u003e     秋，七月，甲午，突厥寇代州。\u003cbr/\u003e\u003cbr/\u003e     司仆卿张昌宗兄弟贵盛，势倾朝野。八月，戊午，太子、相王、太平公主上表请封昌宗为王，制不许；壬戌，又请，乃赐爵邺国公。\u003cbr/\u003e\u003cbr/\u003e     敕：“自今有告言扬州及豫、博馀党，一无所问，内外官司无得为理。”\u003cbr/\u003e\u003cbr/\u003e     九月，乙丑朔，日有食之，不尽如钩，神都见其既。\u003cbr/\u003e\u003cbr/\u003e     壬申，突厥寇忻州。\u003cbr/\u003e\u003cbr/\u003e     己卯，吐蕃遣其臣论弥萨来求和。\u003cbr/\u003e\u003cbr/\u003e     庚辰，以太子宾客武三思为大谷道大总管，洛州长史敬晖为副；辛巳，又以相王旦为并州道元帅，三思与武攸宜、魏元忠为之副；姚元崇为长史，司礼少卿郑杲为司马；然竟不行。\u003cbr/\u003e\u003cbr/\u003e     癸未，宴论弥萨于麟德殿。时凉州都督唐体瓃入朝，亦预宴。弥萨屡窥之。太后问其故，对曰：“洪源之战，此将军猛厉无故，故欲识之。”太后擢休瓃为右武威、金吾二卫大将军。休瓃练习边事，自碣石以西逾四镇，绵亘万里，山川要害，皆能记之。\u003cbr/\u003e\u003cbr/\u003e     冬，十月，甲辰，天官侍郎、同平章事顾琮薨。\u003cbr/\u003e\u003cbr/\u003e     戊申，吐蕃赞普将万馀人寇茂州，都督陈大慈与之四战，皆破之，斩首千馀级。\u003cbr/\u003e\u003cbr/\u003e     十一月，辛未，监察御史魏靖上疏，以为：“陛下既知来俊臣之奸，处以极法，乞详覆俊臣等所推十狱，伸其枉滥。”太后乃命监察御史苏飂按覆俊臣等旧狱，由是雪免者甚众。飂，夔之曾孙也。\u003cbr/\u003e\u003cbr/\u003e     戊子，太后祀南郊，赦天下。\u003cbr/\u003e\u003cbr/\u003e     十二月，甲午，以魏元忠为安东道安抚大使，羽林卫大将军李多祚检校幽州都督，右羽林卫将军薛讷、左武卫将军骆务整为之副。\u003cbr/\u003e\u003cbr/\u003e     戊申，置北庭都护府于庭州。侍御史张循宪为河东采访使，有疑事不能决，病之，问侍吏曰：“此有佳客，可与议事者乎？”吏言前平乡尉猗氏张嘉贞有异才，循宪召见，询以事；嘉贞为条析理分，莫不洗然。循宪因请为奏，皆意所未及。循宪还，见太后，太后善其奏，循宪具言嘉贞所为，且请以己之官授之。太后曰：“朕宁无一官自进贤邪！”因召嘉贞，入见内殿，与语，大悦，即拜监察御史；擢循宪司勋郎中，赏其得人也。\u003cbr/\u003e\u003cbr/\u003e     长安三年癸卯，公元七零三年春，三月，壬戌朔，日有食之。\u003cbr/\u003e\u003cbr/\u003e     夏，四月，吐蕃遣使献马千匹、金二千两以求昏。\u003cbr/\u003e\u003cbr/\u003e     闰月，丁丑，命韦安石留守神都。\u003cbr/\u003e\u003cbr/\u003e     己卯，改文昌台为中台。以中台左丞李峤知纳言事。\u003cbr/\u003e\u003cbr/\u003e     新罗王金理洪卒，遣使立其弟崇基为王。\u003cbr/\u003e\u003cbr/\u003e     六月，辛酉，突厥默啜遣其臣莫贺干来，请以女妻皇太子之子。\u003cbr/\u003e\u003cbr/\u003e     宁州大水，溺杀二千馀人。\u003cbr/\u003e\u003cbr/\u003e     秋，七月，癸卯，以正谏大夫朱敬则同平章事。\u003cbr/\u003e\u003cbr/\u003e     戊申，以并州牧相王旦为雍州牧。\u003cbr/\u003e\u003cbr/\u003e     庚戌，以夏官尚书、检校凉州都督唐休瓃同凤阁鸾台三品。时突骑施酋长乌质勒与西突厥诸部相攻，安西道绝。太后命休瓃与诸宰相议其事，顷之，奏上，太后即依其议施行。后十馀日，安西诸州请兵应接，程期一如休瓃所画，太后谓休瓃曰：“恨用卿晚！”谓诸宰相曰：“休瓃练习边事，卿曹十不当一。”\u003cbr/\u003e\u003cbr/\u003e     时西突厥可汗斛瑟罗用刑残酷，诸部不服。乌质勒本隶斛瑟罗，号莫贺达干，能抚其众，诸部归之，斛瑟罗不能制。乌质勒置都督二十员，各将兵七千人，屯碎叶西北；后攻陷碎叶，徙其牙帐居之。斛瑟罗部众离散，因入朝，不敢复还，乌质勒悉并其地。\u003cbr/\u003e\u003cbr/\u003e     九月，庚寅朔，日有食之，既。\u003cbr/\u003e\u003cbr/\u003e     初，左台大夫、同凤阁鸾台三品魏元忠为洛州长史，洛阳令张昌仪恃诸兄之势，每牙，直上长史听事；元忠到官，叱下之。张易之奴暴乱都市，元忠杖杀之。及为相，太后召易之弟岐州刺史昌期，欲以为雍州长史，对仗，问宰相曰：“谁堪雍州者？”元忠对曰：“今之朝臣无以易薛季昶。”太后曰：“季昶久任京府，朕欲别除一官；昌期何如？”诸相皆曰：“陛下得人矣。”元忠独曰：“昌期不堪！”太后问其故，元忠曰：“昌期少年，不闲吏事，向在岐州，户口逃亡且尽。雍州帝京，事务繁剧，不若季昶强干习事。”太后默然而止。元忠又尝面奏：“臣自先帝以来，蒙被恩渥，今承乏宰相，不能尽忠死节，使小人在侧，臣之罪也！”太后不悦，由是诸张深怨之。\u003cbr/\u003e\u003cbr/\u003e     司礼丞高戩，太平公主之所爱也。会太后不豫，张昌宗恐太后一日晏驾，为元忠所诛，乃谮元忠与戩私议云“太后老矣，不若挟太子为久长。”太后怒，下元忠、戩狱，将使与昌宗廷辨之。昌宗密引凤阁舍人张说，赂以美官，使证元忠，说许之。明日，太后召太子、相王及诸宰相，使元忠与昌宗参对，往复不决。昌宗曰：“张说闻元忠言，请召问之。”","cnt":0,"sort":6630275,"author":"司马光","prev":"6630274.html","next":"6630276.html","book_title":"资治通鉴","updateTimeFmt":"2024-03-28 17:25:38","category":"都市小说"}