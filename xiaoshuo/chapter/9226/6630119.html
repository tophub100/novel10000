{"id":0,"code":"6630119.html","title":"第396章 (1)","latest_chapter_name":"正文 第800章 (3)","xiao_shuo_code":"9226","content":"\u003cbr/\u003e\u003cbr/\u003e    梁纪七（赵柔兆敦牂，尽强圉协洽，凡二年）\u003cbr/\u003e\u003cbr/\u003e     高祖武皇帝七\u003cbr/\u003e\u003cbr/\u003e     普通七年丙午，公元五二六年春，正月，辛丑朔，大赦。\u003cbr/\u003e\u003cbr/\u003e     壬子，魏以汝南王悦领太尉。\u003cbr/\u003e\u003cbr/\u003e     魏安州石离、穴城、斛盐三戍兵反，应杜洛周，众合二万，洛周自松岍赴之。行台常景使别将崔仲哲屯军都关以邀之，仲哲战没，元谭军夜溃，魏以别将李琚代谭为都督。仲哲，秉之子也。\u003cbr/\u003e\u003cbr/\u003e     初，魏广阳王深通于城阳王徽之妃。徽为尚书令，为胡太后所信任；会恒州人请深为刺史，徽言深心不可测。及杜洛周反，五原降户在恒州者谋奉深为主，深惧，上书求还洛阳。魏以左卫将军杨津代深为北道大都督，诏深为吏部尚书。徽，长寿之孙也。\u003cbr/\u003e\u003cbr/\u003e     五原降户鲜于修礼等帅北镇流民反于定州之左城，改元鲁兴，引兵向州城，州兵御之不利。杨津至灵丘，闻定州危迫，引兵救之，入据州城。修礼至，津欲出击之，长史许被不听，津手剑击之，被走得免。津开门出战，斩首数百，贼退，人心少安。诏寻以津为定州刺史兼北道行台。魏以扬州刺史长孙稚为大都督北讨诸军事，与河间王琛共讨修礼。\u003cbr/\u003e\u003cbr/\u003e     二月，甲戌，北伐众军解严。\u003cbr/\u003e\u003cbr/\u003e     魏西部敕勒斛律洛阳反于桑干西，与费也头牧子相连结。三月，甲寅，游击将军尔朱荣击破洛阳于深井，牧子于河西。\u003cbr/\u003e\u003cbr/\u003e     夏，四月，乙酉，临川靖惠王宏卒。\u003cbr/\u003e\u003cbr/\u003e     魏大赦。\u003cbr/\u003e\u003cbr/\u003e     癸巳，魏以侍中、车骑大将军城阳王徽为仪同三司。徽与给事黄门侍郎徐纥共毁侍中元顺于太后，出为护军将军、太常卿。顺奉辞于西游园，纥侍侧，顺指之谓太后曰：“此魏之宰嚭，魏国不亡，此终不死！”纥胁肩而出，顺抗声叱之曰：“尔刀笔小才，正堪供几案之用，岂应污辱门下，斁我彝伦！”因振衣而起。太后默然。\u003cbr/\u003e\u003cbr/\u003e     魏朔州城民鲜于阿胡等据城反。\u003cbr/\u003e\u003cbr/\u003e     杜洛周南出抄掠蓟城，魏常景遣统军梁仲礼击破之。丁未，都督李琚与洛周战于蓟城之北，败没。常景帅众拒之，洛周引还上谷。\u003cbr/\u003e\u003cbr/\u003e     长孙稚行至邺，诏解大都督，以河间王琛代之。稚上言：“向与琛同在淮南，琛败臣全，遂成私隙，今难以受其节度。”魏朝不听。前至呼沱，稚未欲战，琛不从。鲜于修礼邀击稚于五鹿，琛不赴救，稚军大败，稚、琛并坐除名。\u003cbr/\u003e\u003cbr/\u003e     五月，丁未，魏主下诏将北讨，内外戒严。既而不行。\u003cbr/\u003e\u003cbr/\u003e     衡州刺史元略，自至江南，晨夕哭泣，常如居丧。及魏元义死，胡太后欲召之，知略因刁双获免，征双为光禄大夫，遣江革、祖□恒之南还以求略。上备礼遣之，宠赠甚厚。略始济淮，魏拜略为侍中，赐爵义阳王；以司马始宾为给事中，栗法光为本县令，刁昌为东平太守，刁双为西兖州刺史。凡略所过，一飧一宿皆赏之。\u003cbr/\u003e\u003cbr/\u003e     魏以丞相高阳王雍为大司马。复以广阳王深为大都督，讨鲜于修礼；章武王融为左都督，裴衍为右都督，并受深节度。\u003cbr/\u003e\u003cbr/\u003e     深以其子自随，城阳王徽言于太后曰：“广阳王携其爱子，握兵在外，将有异志。”乃敕融、衍潜为之备。融、衍以敕示深，深惧，事无大小，不敢自决。太后使问其故，对曰：“徽衔臣次骨，臣疏远在外，徽之构臣，无所不为。自徽执政以来，臣所表请，多不从允。徽非但害臣而已，从臣将士，有勋劳者皆见排抑，不得比它军，仍深被憎嫉，或因其有罪，加以深文，至于殊死，以是从臣行者，莫不悚惧。有言臣善者，视之如仇雠；言臣恶者，待之如亲戚。徽居中用事，朝夕欲陷臣于不测之诛，臣何以自安！陛下若使徽出临外州，臣无内顾之忧，庶可以毕命贼庭，展其忠力。”太后不听。\u003cbr/\u003e\u003cbr/\u003e     徽与中书舍人郑俨等更相阿党，外似柔谨，内实忌克，赏罚任情，魏政由是愈乱。\u003cbr/\u003e\u003cbr/\u003e     戊申，魏燕州刺史崔秉帅众弃城奔定州。\u003cbr/\u003e\u003cbr/\u003e     乙丑，魏以安西将军宗正珍孙为都督，讨汾州反胡。\u003cbr/\u003e\u003cbr/\u003e     六月，魏降蜀陈双炽聚众反，自号始建王。魏以假镇西将军长孙稚为讨蜀都督。别将河东薛修义轻骑诣双炽垒下，晓以利害，双炽即降。诏以修义为龙门镇将。\u003cbr/\u003e\u003cbr/\u003e     丙子，魏徙义阳王略为东平王，顷之，迁大将军、尚书令，为胡太后所委任，与城阳王徽相埒，然徐、郑用事，略亦不敢违也。\u003cbr/\u003e\u003cbr/\u003e     杜洛周遣都督王曹纥真等将兵掠蓟南。秋，七月，丙午，行台常景遣都督于荣等击之于栗园，大破之，斩曹纥真及将卒三千馀级。洛周帅众南趣范阳，景与荣等又破之。\u003cbr/\u003e\u003cbr/\u003e     魏仆射元纂以行台镇恒州。鲜于阿胡拥朔州流民寇恒州，戊申，陷平城，纂奔冀州。\u003cbr/\u003e\u003cbr/\u003e     上闻淮堰水盛，寿阳城几没，复遣郢州刺史元树等自北道攻黎浆，豫州刺史夏侯亶等自南道攻寿阳。\u003cbr/\u003e\u003cbr/\u003e     八月，癸巳，贼帅元洪业斩鲜于修礼，请降于魏；贼党葛荣复杀洪业自立。\u003cbr/\u003e\u003cbr/\u003e     魏安北将军、都督恒、朔讨虏诸军事尔朱荣过肆州，肆州刺史尉庆宾忌之，据城不出。荣怒，举兵袭肆州，执庆宾还秀容。署其从叔羽生为刺史，魏朝不能制。初，贺拔允及弟胜、岳从元纂在恒州，平城之陷也，允兄弟相失，岳奔尔朱荣，胜奔肆州。荣克肆州。得胜，大喜曰：“得卿兄弟，天下不足平也！”以为别将，军中大事多与之谋。\u003cbr/\u003e\u003cbr/\u003e     九月，已酉，鄱阳忠烈王恢卒。\u003cbr/\u003e\u003cbr/\u003e     葛荣既得杜洛周之从，北趣瀛州，魏广阳忠武王深自交津引兵蹑之。辛亥，荣至白牛逻，轻骑掩击章武庄武王融，杀之。荣自称天子，国号齐，改元广安。深闻融败，停军不进。侍中元晏宣言于太后曰：“广阳王盘桓不进，坐图非望。有于谨者，智略过人，为其谋主，风尘之际，恐非陛下之纯臣也。”太后深然之，诏榜尚书省门，募能获谨者有重赏。谨闻之，谓深曰：“今女主临朝，信用谗佞，苟不明白殿下素心，恐祸至无日。谨请束身诣阙，归罪有司。”遂径诣榜下，自称于谨；有司以闻。太后引见，大怒。谨备论深忠款，兼陈停军之状，太后意解，遂舍之。\u003cbr/\u003e\u003cbr/\u003e     深引军还，趣定州，定州刺史杨津亦疑深有异志；深闻之，止于州南佛寺。经二日，深召都督毛谥等数人，交臂为约，危难之际，期相拯恤。谥愈疑之，密告津，云深谋不轨。津遣谥讨深，深走出，谥呼噪逐深。深与左右间行至博陵界，逢葛荣游骑，劫之诣荣。贼徒见深，颇有喜者，荣新立，恶之，遂杀深。城阳王徽诬深降贼，录其妻子。深府佐宋游道为之诉理，乃得释。游道，繇之玄孙也。\u003cbr/\u003e\u003cbr/\u003e     甲申，魏行台常景破杜洛周，斩其武川王贺拔文兴等，捕虏四百人。\u003cbr/\u003e\u003cbr/\u003e     就德兴陷魏平州，杀刺史王买奴。\u003cbr/\u003e\u003cbr/\u003e     天水民吕伯度，本莫折念生之党也，后显据显亲以拒念生；已而不胜，亡归胡琛，琛以为大都督、秦王，资以士马，使击念生。伯度屡破念生军，复据显亲，乃叛琛，东引魏军。念生窘迫，乞降于萧宝寅，宝寅使行台左丞崔士和据秦州。魏以伯度为泾州刺史，封平秦郡公。大都督元修义停军陇口，久不进。念生复反，执士和送胡琛，于道杀之。久之，伯度为万俟丑奴所杀，贼势益盛，宝寅不能制。胡琛与莫折念生交通，事破六韩拔陵浸慢，拔陵遣其臣费律至高平，诱琛，斩之，丑奴尽并其众。\u003cbr/\u003e\u003cbr/\u003e     冬，十一月，庚辰，大赦。\u003cbr/\u003e\u003cbr/\u003e     丁贵嫔卒，太子水浆不入口，上使谓之曰：“毁不灭性，况我在邪！”乃进粥数合。太子体素肥壮，腰带十围，至是减削过半。\u003cbr/\u003e\u003cbr/\u003e     夏侯亶等军入魏境，所向皆下。辛巳，魏扬州刺史李宪以寿阳降，宣猛将军陈庆之入据其城，凡降城五十二，获男女七万五千口。丁亥，纵李宪还魏，复以寿阳为豫州，改合肥为南豫州，以夏侯亶为豫、南豫二州刺史。寿阳久罹兵革，民众流散，亶轻荆薄赋，务农省役，顷之，民户充复。\u003cbr/\u003e\u003cbr/\u003e     杜洛周围范阳，戊戌，民执魏幽州刺史王延年、行台常景送洛周，开门纳之。\u003cbr/\u003e\u003cbr/\u003e     魏齐州平原民刘树等反，攻陷郡县，频败州军。刺史元欣以平原房士达为将，讨平之。\u003cbr/\u003e\u003cbr/\u003e     曹义宗据穰城以逼新野，魏遣都督魏承祖及尚书左丞、南道行台辛纂救之。义宗战不利，不敢进。纂，雄之从父兄也。\u003cbr/\u003e\u003cbr/\u003e     魏盗贼日滋，征讨不息，国用耗竭，预徽六年租调，犹不足，乃罢百官所给酒肉，又税入得人一钱，及邸店皆有税，百姓嗟怨。吏部郎中辛雄上疏，以为：“夷夏之民相聚为乱，岂有馀憾哉！正以守令不得其人，百姓不堪其命故也。宜及此时早加慰抚。但郡县选举，由来共轻，贵游俊才，莫肯居此。宜改其弊，分郡县为三等，清官选补之法，妙尽才望，如不可并，后地先才，不得拘以停年。三载黜陟，有称职者，补在京名官；如不历守令，不得为内职。则人思自勉，杜屈可申，强暴自息矣。”不听。\u003cbr/\u003e\u003cbr/\u003e     大通元年丁未，公元五二七年春，正月，乙丑，以尚书左仆射徐逸为仆射。辛未，上祀南郊。\u003cbr/\u003e\u003cbr/\u003e     甲戌，魏以司空皇甫度为司徒，仪同三司，萧宝寅为司空。\u003cbr/\u003e\u003cbr/\u003e     魏分定、相二州四郡置殷州，以北道行台博陵崔楷为刺史。楷表称：“州今新立，尺刃斗粮，皆所未有，乞资以兵粮。”诏付外量闻，竟无所给。或劝楷留家，单骑之官，楷曰：“吾闻食人之禄者忧人之忧，若吾独往，则将士谁肯固志哉！”遂举家之官。葛荣逼州城，或劝减弱小以避之，楷遣幼子及一女夜出；既而悔之，曰：“人谓吾心不固，亏忠而全爱也。”遂命追还。贼至，强弱相悬，又无守御之具；楷抚勉将士以拒之，莫不争奋，皆曰：“崔公尚不惜百口，吾属何爱一身！”连战不息，死者相枕，终无叛志。辛未，城陷，楷执节不屈，荣杀之，遂围冀州。\u003cbr/\u003e\u003cbr/\u003e     魏萧宝寅出兵累年，将士疲弊。秦贼击之，宝寅大败于泾州，收散兵万馀人，屯逍遥园，东秦州刺史潘义渊以沠城降贼。莫折念生进逼岐州，城人执刺史魏兰根应之。豳州刺史毕祖晖战没，行台辛深弃城走，北海王颢军亦败。贼帅胡引祖据北华州，叱干麒麟据豳州以应天生，关中大扰。雍州刺史杨椿募兵得七千馀人，帅以拒守，诏加椿侍中兼尚书右仆射，为行台，节度关西诸将。北地功曹毛鸿宾引贼抄掠渭北，雍州录事参军杨侃将兵三千掩击之；鸿宾惧，请讨贼自效，遂擒送宿勤乌过仁。乌过仁者，明达之兄子也。莫折天生乘胜寇雍州，萧宝寅部将羊侃隐身堑中射之，应弦而毙，其众遂溃。侃，祉之子也。","cnt":0,"sort":6630119,"author":"司马光","prev":"6630118.html","next":"6630120.html","book_title":"资治通鉴","updateTimeFmt":"2024-03-28 17:25:38","category":"都市小说"}