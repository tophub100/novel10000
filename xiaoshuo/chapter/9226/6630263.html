{"id":0,"code":"6630263.html","title":"第540章 (1)","latest_chapter_name":"正文 第800章 (3)","xiao_shuo_code":"9226","content":"\u003cbr/\u003e\u003cbr/\u003e    唐纪十九（起玄黓敦牂，尽柔兆阉茂，凡五年）\u003cbr/\u003e\u003cbr/\u003e     高宗天皇大圣大弘孝皇帝下\u003cbr/\u003e\u003cbr/\u003e     永淳元年壬午，公元六八二年春，二月，作万泉宫于蓝田。\u003cbr/\u003e\u003cbr/\u003e     癸未，改元，赦天下。\u003cbr/\u003e\u003cbr/\u003e     戊午，立皇孙重照为皇太孙。上欲令开府置僚属，问吏部郎中王方庆，对曰：“晋及齐皆尝立太孙，其太子官属即为太孙官属，未闻太子在东宫而更立太孙者也。”上曰：“自我作古，可乎？”对曰：“三王不相袭礼，何为不可！”乃奏置师傅等官。既而上疑其非法，竟不补授。方庆，裒之曾孙也，名纟林，以字行。\u003cbr/\u003e\u003cbr/\u003e     西突厥阿史那车簿帅十姓反。\u003cbr/\u003e\u003cbr/\u003e     夏，四月，甲子朔，日有食之。\u003cbr/\u003e\u003cbr/\u003e     上以关中饥馑，米斗三百，将幸东都；丙寅，发京师，留太子监国，使刘仁轨、裴炎、薛元超辅之。时出幸仓猝，扈从之士有饿死于中道者。上虑道路多草窃，使监察御史魏元忠检校车驾前后。元忠受诏，即阅视赤县狱，得盗一人，神采语言异于众，命释桎梏，袭冠带，乘驿以从，与之共食宿，托以诘盗，其人笑许诺。比及东都，士马万数，不亡一钱。\u003cbr/\u003e\u003cbr/\u003e     辛未，以礼部尚书闻喜宪公裴行俭为金牙道行军大总管，帅右金吾将军阎怀旦等三总管分道讨西突厥。师未行，行俭薨。\u003cbr/\u003e\u003cbr/\u003e     行俭有知人之鉴，初为吏部侍郎，前进士王勮、咸阳尉栾城苏味道皆未知名。行俭一见，谓之曰：“二君后当相次常铨衡，仆有弱息，愿以为托。”是时勮弟勃与华阴杨炯、范阳卢照邻、义乌骆宾王皆以文章有盛名，司列少常伯李敬玄尤重之，以为必显达。行俭曰：“士之致远者，当先器识而后才艺。勃等虽有文华，而浮躁浅露，岂享爵禄之器邪！杨子稍沈静，应至令长；馀得令终幸矣。”既而勃渡海堕水，炯终于盈川令，照邻恶疾不愈，赴水死，宾王反诛，勮、味道皆典选，如行俭言。行俭为将帅，所引偏裨如程务挺、张虔勖、王方翼、刘敬同、李多祚、黑齿常之，后多为名将。\u003cbr/\u003e\u003cbr/\u003e     行俭尝命左右取犀角、麝香而失之。又敕赐马及鞍，令史辄驰骤，马倒，鞍破。二人皆逃去，行俭使人召还，谓曰：“尔曹皆误耳，何相轻之甚邪！”待之如故。破阿史那都支，得马脑盘，广二尺馀，以示将士，军吏王休烈捧盘升阶，跌而碎之，惶恐，叩头流血。行俭笑曰：“尔非故为，何至于是！”不复有追惜之色。诏赐都支等资产金器三千馀物，杂畜称是，并分给亲故及偏裨，数日而尽。\u003cbr/\u003e\u003cbr/\u003e     阿史那车薄围弓月城，安西都护王方翼引军救之，破虏众于伊丽水，斩首千馀级。俄而三姓咽面与车薄合兵拒方翼，方翼与战于热海，流矢贯方翼臂，方翼以佩刀截之，左右不知。所将胡兵谋执方翼以应车薄，方翼知之，悉召会议，阳出军资赐之，以次引出斩之，会大风，方翼振金鼓以乱其声，诛七十馀人，其徒莫之觉。既而分遣裨将袭车薄、咽面，大破之，擒其酋长三百人，西突厥遂平。阎怀旦等竟不行。方翼寻迁夏州都督，征入，议边事。上见方翼衣有血渍，问之，方翼具对热海苦战之状，上视疮叹息；竟以废后近属，不得用而归。\u003cbr/\u003e\u003cbr/\u003e     乙酉，车驾至东都。\u003cbr/\u003e\u003cbr/\u003e     丁亥，以黄门侍郎颍川郭待举、兵部侍郎岑长倩、秘书员外少监、检校中书侍郎鼓城郭正一、吏部侍郎鼓城魏玄同并与中书门下同承受进止平章事。上欲用待举等，谓崔知温曰：“待举等资任尚浅，且令预闻政事，未可与卿等同名。”自是外司四品已下知政事者，始以平章事为名。长倩，文本之兄子也。\u003cbr/\u003e\u003cbr/\u003e     先是，玄同为吏部侍郎，上言铨选之弊，以为：“人君之体，当委任而责成功，所委者当，则所用者自精矣。故周穆王命伯冏为太仆正，曰：‘慎简乃僚。’是使群司各自求其小者，而天子命其大者也。乃至汉氏，得人皆自州县补署，五府辟召，然后升于天朝，自魏、晋以来，始专委选部。夫以天下之大，士人之众，而委之数人之手，用刀笔以量才，按簿书而察行，借使平如权衡，明如水镜，犹力有所极，照有所穷，况所委非人而有愚暗阿私之弊乎！愿略依周、汉之规以救魏、晋之失。”疏奏，不纳。\u003cbr/\u003e\u003cbr/\u003e     五月，丙午，东都霖雨。乙卯，洛水溢，溺民居千馀家。关中先水后旱、蝗，继以疾疫，米斗四百，两京间死者相枕于路，人相食。\u003cbr/\u003e\u003cbr/\u003e     上既封泰山，欲遍封五岳，秋，七月，作奉天宫于嵩山南。监察御史里行李善感谏曰：“陛下封泰山，告太平，致群瑞，与三皇、五帝比隆矣。数年已来，菽粟不稔，饿殍相望，四夷交侵，兵车岁驾；陛下宜恭默思道以禳灾谴，乃更广营宫室，劳役不休，天下莫不失望。臣忝备国家耳目，窃以此为忧！”上虽不纳，亦优容之。自褚遂良、韩瑗之死，中外以言为讳，无敢逆意直谏，几二十年；及善感始谏，天下皆喜，谓之“凤鸣朝阳”。\u003cbr/\u003e\u003cbr/\u003e     上遣宦者缘江徙异竹，欲植苑中。宦者科舟载竹，所在纵暴；过荆州，荆州长史苏良嗣囚之，上疏切谏，以为：“致远方异物，烦扰道路，恐非圣人爱人之意。又，小人窃弄威福，亏损皇明。”上谓天后曰：“吾约束不严，果为良嗣所怪。”手诏慰谕良嗣，令弃竹江中。良嗣，世长之子也。\u003cbr/\u003e\u003cbr/\u003e     黔州都督谢祐希天后意，逼零陵王明令自杀，上深惜之，黔府官属皆坐免官。祐后寝于平阁，与婢妾十馀人共处，夜，失其首。垂拱中，明子零陵王俊、黎国公杰为天后所杀，有司籍其家，得祐首，漆为秽器，题云谢祐，乃知明子使刺客取之也。\u003cbr/\u003e\u003cbr/\u003e     太子留守京师，颇事游畋，薛元超上疏规谏；上闻之，遣使者慰劳元超，仍召赴东都。\u003cbr/\u003e\u003cbr/\u003e     吐蕃将论钦陵寇柘、松、翼等州。诏左骁卫郎将李孝逸、右卫郎将卫蒲山发秦、渭等州兵分道御之。\u003cbr/\u003e\u003cbr/\u003e     冬，十月，丙寅，黄门侍郎刘景先同中书门下平章事。\u003cbr/\u003e\u003cbr/\u003e     是岁，突厥馀党阿史那骨笃禄、阿史德元珍等招集亡散，据黑沙城反，入寇并州及单于府之北境，杀岚州刺史王德茂。右领军卫将军、检校代州都督薛仁贵将兵击元珍于云州，虏问唐大将为谁，应之曰：“薛仁贵！”虏曰：吾闻仁贵流象州，死久矣，何以绐我！仁贵免胄示之面，虏相顾失色，下马列拜，稍稍引去。仁贵因奋击，大破之，斩首万馀级，捕虏二万馀人。\u003cbr/\u003e\u003cbr/\u003e     吐蕃入寇河源军，军使娄师德将兵击之于白水涧，八战八捷。上以师德为比部员外郎、左骁卫郎将、河源军经略副使，曰：“卿有文武材，勿辞也！”\u003cbr/\u003e\u003cbr/\u003e     弘道元年癸未，公元六八三年春，正月，甲午朔，上行幸奉天宫。\u003cbr/\u003e\u003cbr/\u003e     二月，庚午，突厥寇定州，刺史霍王元轨击却之。乙亥，复寇妫州。三月，庚寅，阿史那骨笃禄、阿史德元珍围单于都护府，执司马张行师，杀之。遣胜州都督王本立、夏州都督李崇义将兵分道救之。\u003cbr/\u003e\u003cbr/\u003e     太子右庶子、同中书门下三品李义琰改葬父母，使其舅氏迁旧墓；上闻之，怒曰：“义琰倚势，乃陵其舅家，不可复知政事！”义琰闻之，不自安，以足疾乞骸骨。庚子，以义琰为银青光禄大夫，致仕。\u003cbr/\u003e\u003cbr/\u003e     癸丑，守中书令崔知温薨。\u003cbr/\u003e\u003cbr/\u003e     夏，四月，己未，车驾还东都。\u003cbr/\u003e\u003cbr/\u003e     绥州步落稽白铁余，埋铜佛于地中，久之，草生其上，绐其乡人曰：“吾于此数见佛光。”择日集众掘地，果得之，因曰：“得见圣佛者，百疾皆愈。”远近赴之。铁余以杂色囊盛之数十重，得厚施，乃去一囊。数年间，归信者众，遂谋作乱。据城平县，自称光明圣皇帝，置百官，进攻绥德、大斌二县，杀官吏，焚民居。遣右武卫将军程务挺与夏州都督王方翼讨之，甲申，攻拔其城，擒铁余，馀党悉平。\u003cbr/\u003e\u003cbr/\u003e     五月，庚寅，上幸芳桂宫，至合璧宫，遇大雨而还。\u003cbr/\u003e\u003cbr/\u003e     乙巳，突厥阿史那骨笃禄等寇蔚州，杀刺史李思俭，丰州都督崔智辩将兵邀之于朝那山北，兵败，为虏所擒。朝议欲废丰州，迁其百姓于灵、夏。丰州司马唐休瓃上言，以为：“丰州阻河为固，居贼冲要，自秦、汉已来，列为郡县，土宜耕牧。隋季丧乱，迁百姓于宁、庆二州，致胡虏深侵，以灵、夏为边境。贞观之末，募人实之，西北始安。今废之则河滨之地复为贼有，灵、夏等州人不安业，非国家之利也！”乃止。\u003cbr/\u003e\u003cbr/\u003e     六月，突厥别部寇掠岚州，偏将杨玄基击走之。\u003cbr/\u003e\u003cbr/\u003e     秋，七月，己丑，立皇孙重福为唐昌王。\u003cbr/\u003e\u003cbr/\u003e     庚辰，诏以今年十月有事于嵩山；寻以上不豫，改用来年正月。\u003cbr/\u003e\u003cbr/\u003e     甲辰，徙相王轮为豫王，更名旦。\u003cbr/\u003e\u003cbr/\u003e     中书令兼太子左庶子薛元超病喑，乞骸骨；许之。\u003cbr/\u003e\u003cbr/\u003e     八月，己丑，以将封嵩山，召太子赴东都；留唐昌王重福守京师，以刘仁轨为之副。冬，十月，己卯，太子至东都。\u003cbr/\u003e\u003cbr/\u003e     癸亥，车驾幸奉天宫。十一月，丙戌，诏罢来年封嵩山，上疾甚故也。上苦头重，不能视，召侍医秦鸣鹤诊之，鸣鹤请刺头出血，可愈。天后在帘中，不欲上疾愈，怒曰：“此可斩也，乃欲于天子头刺血！”鸣鹤叩头请命。上曰：“但刺之，未必不佳。”乃刺百会、脑户二穴。上曰：“吾目似明矣。”后举手加额曰：“天赐也！”自负彩百匹以赐鸣鹤。\u003cbr/\u003e\u003cbr/\u003e     戊戌，以右武卫将军程务挺为单于道安抚大使，招讨阿史那骨笃禄等。\u003cbr/\u003e\u003cbr/\u003e     诏太子监国，以裴炎、刘景先、郭正一兼东宫平章事。\u003cbr/\u003e\u003cbr/\u003e     上自奉天宫疾甚，宰相皆不得见。丁未，还东都，百官见于天津桥南。\u003cbr/\u003e\u003cbr/\u003e     十二月，丁巳，改元，赦天下。上欲御则天门楼宣赦，气逆不能乘马，乃召百姓入殿前宣之。是夜，召裴炎入，受遗诏辅政，上崩于贞观殿。遗诏太子柩前即位，军国大事有不决者，兼取天后进止。废万泉、芳桂、奉天等宫。庚申，裴炎奏太子未即位，未应宣敕，有要速处分，望宣天后令于中书、门下施行。甲子，中宗即位，尊天后为皇太后，政事咸取决焉。太后以泽州刺史韩王元嘉等，地尊望重，恐其为变，并加三公等官以慰其心。\u003cbr/\u003e\u003cbr/\u003e     甲戌，以刘仁轨为左仆射，裴炎为中书令；戊寅，以刘景先为侍中。\u003cbr/\u003e\u003cbr/\u003e     故事，宰相于门下省议事，谓之政事堂，故长孙无忌为司空，房玄龄为仆射，魏征为太子太师，皆知门下省事。及裴炎迁中书令，始迁政事堂于中书省。\u003cbr/\u003e\u003cbr/\u003e     壬午，遣左威卫将军王果、左监门将军令狐智通、右金吾将军杨玄俭、右千牛将军郭齐宗分往并、益、荆、扬四大都督府，与府司相知镇守。\u003cbr/\u003e\u003cbr/\u003e     中书侍郎同平章事郭正一为国子祭酒，罢政事。\u003cbr/\u003e\u003cbr/\u003e     则天顺圣皇后上之上\u003cbr/\u003e\u003cbr/\u003e     光宅元年甲申，公元六八四年春，正月，甲申朔，改元嗣圣，赦天下。\u003cbr/\u003e\u003cbr/\u003e     立太子妃韦氏为皇后；擢后父玄贞自普州参军为豫州刺史。\u003cbr/\u003e\u003cbr/\u003e     癸巳，以左散骑常侍杜陵韦弘敏为太府卿、同中书门下三品。\u003cbr/\u003e\u003cbr/\u003e     中宗欲以韦玄贞为侍中，又欲授乳母之子五品官；裴炎固争，中宗怒曰：“我以天下与韦玄贞，何不可！而惜侍中邪！”炎惧，白太后，密谋废立。二月，戊午，太后集百官于乾元殿，裴炎与中书侍郎刘祎之、羽林将军程务挺、张虔勖勒兵入宫，宣太后令，废中宗为庐陵王，扶下殿。中宗曰：“我何罪？”太后曰：“汝欲以天下与韦玄贞，何得无罪！乃幽于别所。己未，立雍州牧豫王旦为皇帝。政事决于太后，居睿宗于别殿，不得有所预。立豫王妃刘氏为皇后。后，德威之孙也。有飞骑十馀人饮于坊曲，一人言：向知别无勋赏，不若奉庐陵。一人起，出诣北门告之。座未散，皆捕得，系羽林狱，言者斩，馀以知反不告皆绞，告者除五品官。告密之端自此兴矣。”\u003cbr/\u003e\u003cbr/\u003e     壬子，以永平郡王成器为皇太子，睿宗之长子。赦天下，改元文明。\u003cbr/\u003e\u003cbr/\u003e     庚申，废皇太孙重照为庶人，命刘仁轨专知西京留守事。流韦玄贞于钦州。\u003cbr/\u003e\u003cbr/\u003e     太后与刘仁轨书曰：“昔汉以关中之事委萧何，今托公亦犹是矣。”仁轨上疏，辞以衰老不堪居守，因陈吕后祸败之事以申规戒。太后使秘书监武承嗣赍玺书慰谕之曰：“今以皇帝谅闇不言，眇身且代亲政；远劳劝戒，复辞衰疾。又云‘吕氏见嗤于后代，禄、产贻祸于汉朝’，引喻良深，愧慰交集。公忠贞之操，终始不渝，劲直之风，古今罕比。初闻此语，能不罔然；静而思之，是为龟镜。况公先朝旧德，遐迩具瞻，愿以匡救为怀，无以暮年致请。”\u003cbr/\u003e\u003cbr/\u003e     辛酉，太后命左金吾将军丘神勣诣巴州，检校故太子贤宅，以备外虞，其实风使杀之。神勣，行恭之子也。\u003cbr/\u003e\u003cbr/\u003e     甲子，太后御武成殿，皇帝帅王公以下上尊号。丁卯，太后临轩，遣礼部尚书武承嗣册嗣皇帝。自是太后常御紫宸殿，施惨紫帐以视朝。\u003cbr/\u003e\u003cbr/\u003e     丁丑，以太常卿、检校豫王府长史王德真为侍中；中书侍郎、检校豫王府司马刘祎之同中书门下三品。\u003cbr/\u003e\u003cbr/\u003e     三月，丁亥，徙杞王上金为毕王，鄱阳王素节为葛王。\u003cbr/\u003e\u003cbr/\u003e     丘神勣至巴州，幽故太子贤于别室，逼令自杀。太后乃归罪于神勣，戊戌，举哀于显福门，贬神勣为叠州刺史。己亥，追封贤为雍王。神勣寻复入为左金吾将军。\u003cbr/\u003e\u003cbr/\u003e     夏，四月，开府仪同三司、梁州都督滕王元婴薨。\u003cbr/\u003e\u003cbr/\u003e     辛酉，徙毕王上金为泽王，拜苏州刺史；葛王素节为许王，拜绛州刺史。\u003cbr/\u003e\u003cbr/\u003e     癸酉，迁庐陵王于房州；丁丑，又迁于均州故濮王宅。\u003cbr/\u003e\u003cbr/\u003e     五月，丙申，高宗灵驾西还。\u003cbr/\u003e\u003cbr/\u003e     闰月，以礼部尚书武承嗣为太常卿、同中书门下三品。\u003cbr/\u003e\u003cbr/\u003e     秋，七月，戊午，广州都督路元睿为昆仑所杀。元睿暗懦，僚属恣横，有商舶至，僚属侵渔不已。商胡诉于元睿，元睿索枷，欲系治之。群胡怒，有昆仑袖剑直登听事，杀元睿及左右十馀人而去，无敢近者，登舟入海，追之不及。\u003cbr/\u003e\u003cbr/\u003e     温州大水，流四千馀家。\u003cbr/\u003e\u003cbr/\u003e     突厥阿史那骨笃禄等寇朔州。八月，庚寅，葬天皇大帝于乾隆，庙号高宗。","cnt":0,"sort":6630263,"author":"司马光","prev":"6630262.html","next":"6630264.html","book_title":"资治通鉴","updateTimeFmt":"2024-03-28 17:25:38","category":"都市小说"}