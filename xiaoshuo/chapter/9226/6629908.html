{"id":0,"code":"6629908.html","title":"第185章 (2)","latest_chapter_name":"正文 第800章 (3)","xiao_shuo_code":"9226","content":"\u003cbr/\u003e\u003cbr/\u003e    初，并州刺史东平毕轨及邓飏、李胜、何晏、丁谧皆有才名而急于富贵，趋时附势，明帝恶其浮华，皆抑而不用。曹爽素与亲善，及辅政，骤加引擢，以为腹心。晏，进之孙；谧，斐之子也。晏等咸共推戴爽，以为重权不可委于人。丁谧为爽画策，使爽白天子发诏，转司马懿为太傅，外以名号尊之，内欲令尚书奏事，先来由己，得制其轻重也。爽从之。二月，丁丑，以司马懿为太傅，以爽弟羲为中领军，训为武卫将军，彦为散骑常侍、侍讲，其馀诸弟皆以列侯侍从，出入禁闼，贵宠莫盛焉。爽事太傅，礼貌虽存，而诸所兴造，希复由之。爽徙吏部尚书卢毓为仆射，而以何晏代之，以邓飏、丁谧为尚书，毕轨为司隶校尉。晏等依势用事，附会者升进，违忤者罢退，内外望风，莫敢忤旨。黄门侍郎傅嘏谓爽弟羲曰：“何平叔外静而内躁，銛巧好利，不念务本，吾恐必先惑子兄弟，仁人将远而朝政废矣！”晏等遂与嘏不平，因微事免嘏官。又出卢毓为廷尉，毕轨又枉奏毓免官，众论多讼之，乃复以为光禄勋。孙礼亮直不挠，爽心不便，出为扬州刺史。\u003cbr/\u003e\u003cbr/\u003e     三月，以征东将军满宠为太尉。\u003cbr/\u003e\u003cbr/\u003e     夏，四月，吴督军使者羊道击辽东守将，俘人民而去。\u003cbr/\u003e\u003cbr/\u003e     汉蒋琬为大司马，东曹掾犍为杨戏，素性简略，琬与言论，时不应答。或谓琬曰：“公与戏语而不应，其慢甚矣！”琬曰：“人心不同，各如其面，面从后言，古人所诫。戏欲赞吾是邪，则非其本心；欲反吾言，则显吾之非，是以默然，是戏之快也。”\u003cbr/\u003e\u003cbr/\u003e     又督农杨；敏尝毁琬曰：“作事愦愦，诚不及前人。”或以白琬，主者请推治敏，琬曰：“吾实不如前人，无可推也。”主者乞问其愦愦之状，琬曰：“苟其不如，则事不理，事不理，则愦愦矣。”后敏坐事系狱，众人犹惧其必死，琬心无适莫，敏得免重罪。\u003cbr/\u003e\u003cbr/\u003e     秋，七月，帝始亲临朝。\u003cbr/\u003e\u003cbr/\u003e     八月，大赦。\u003cbr/\u003e\u003cbr/\u003e     冬，十月，吴太常潘瀎卒。吴主以镇南将军吕岱代瀎，与陆逊共领荆州文书。岱时年已八十，体素精勤，躬亲王事，与逊同心协规，有善相让，南士称之。十二月，吴将廖式杀临贺太守严纲等，自称平南将军，攻零陵、桂阳，摇动交州诸郡，众数万人，吕岱自表辄行，星夜兼路，吴主遣使追拜交州牧，及遣诸将唐咨等络绎相继，攻讨一年，破之，斩式及其支党，郡县悉平。岱复还武昌。\u003cbr/\u003e\u003cbr/\u003e     吴都乡侯周胤将兵千人屯公安，有罪，徙庐陵；诸葛瑾、步骘为之请。吴主曰：“昔胤年少，初无功劳，横受精兵，爵以侯将，盖念公瑾以及于胤也。而胤恃此，酗淫自恣，前后告谕，曾无悛改。孤于公瑾，义犹二君，乐胤成就，岂有已哉！迫胤罪恶，未宜便还，且欲苦之，使自知耳。以公瑾之子，而二君在中间，苟使能改，亦何患乎！”瑜兄子偏将军峻卒，全琮请使峻子护领其兵。吴主曰：“昔走曹操，拓有荆州，皆是公瑾，常不忘之。初闻峻亡，仍欲用护。闻护性行危险，用之适为作祸，故更止之。孤念公瑾，岂有已哉！”\u003cbr/\u003e\u003cbr/\u003e     十二月，诏复以建寅之月为正。\u003cbr/\u003e\u003cbr/\u003e     邵陵厉公上\u003cbr/\u003e\u003cbr/\u003e     正始元年庚申，公元二四零年春，旱。\u003cbr/\u003e\u003cbr/\u003e     越巂蛮夷数叛汉，杀太守，是后太守不敢之郡，寄治安定县，去郡八县馀里。汉主以巴西张嶷为越巂太守，嶷招慰新附，诛讨强猾，蛮夷畏服，郡界悉平，复还旧治。\u003cbr/\u003e\u003cbr/\u003e     冬，吴饥。\u003cbr/\u003e\u003cbr/\u003e     正始二年辛酉，公元二四一年春，吴人将伐魏。零陵太守殷札言于吴主曰：“今天弃曹氏，丧诛累见，虎争之际而幼童涖事。陛下身自御戎，取乱侮亡，宜涤荆、扬之地，举强羸之数，使强者执戟，羸者转运。西命益州，军于陇右，授诸葛瑾、朱然大众，直指襄阳，陆逊、朱桓别征寿春，大驾入淮阳，历青、徐。襄阳、寿春，困于受敌，长安以西，务御蜀军，许、洛之众，势必分离，掎角并进，民必内应。将帅对向，或失便宜，一军败绩，则三军离心。便当秣马脂车，陵蹈城邑，乘胜逐北，以定华夏。若不悉军动众，循前轻举，则不足大用，易于屡退，民疲威消，时往力竭，非上策也。”吴主不能用。夏，四月，吴全琮略淮南，决芍陂，诸葛恪攻六安，朱然围樊，诸葛瑾攻柤中。征东将军王凌、扬州刺史孙礼与全琮战于芍陂，琮败走。荆州刺史胡质以轻兵救樊，或曰：“贼盛，不可迫。”质曰：“樊城卑兵少，故当进军为之外援，不然，危矣。”遂勒兵临围，城中乃安。\u003cbr/\u003e\u003cbr/\u003e     五月，吴太子登卒。\u003cbr/\u003e\u003cbr/\u003e     吴兵犹在荆州，太傅懿曰：“柤中民夷十万，隔在水南，流离无主，樊城被攻，历月不解，此危事也，请自讨之。”六月，太傅懿督诸军救樊；吴军闻之，夜遁。追至三州口，大获而还。\u003cbr/\u003e\u003cbr/\u003e     闰月，吴大将军诸葛瑾卒。瑾长子恪先已封侯，吴主以恪弟融袭爵，摄兵业，驻公安。\u003cbr/\u003e\u003cbr/\u003e     汉大司马蒋琬以诸葛亮数出秦川，道险，运粮难，卒无成功。乃多作舟船，欲乘汉、沔东下，袭魏兴、上庸。会旧疾连动，未时得行。汉人咸以为事有不捷，还路甚难，非长策也，汉主遣尚书令费祎、中监军姜维等喻指。琬乃上言：“今魏跨带九州，根蒂滋蔓，平除未易。若东西并力，首尾掎角，虽未能速得如志，且当分裂蚕食，先摧其支党。然吴期二三，连不克果。辄与费祎等议，以凉州胡塞之要，进退有资，且羌、胡乃心思汉如渴，宜以姜维为凉州刺史。若维征行，御制河右，臣当帅军为维镇继。今涪水陆四通，惟急是应，若东北有虞，赴之不难，清徙屯涪。”汉主从之。\u003cbr/\u003e\u003cbr/\u003e     朝廷欲广田畜谷于扬、豫之间，使尚书郎汝南邓艾行陈、项已东至寿春。艾以为：“昔太祖破黄巾，因为屯田，积谷许都以制四方。今三隅已定，事在淮南，每大军出征，运兵过半，功费巨亿。陈、蔡之间，土下田良，可省许昌左右诸稻田，并水东下，令淮北屯二万人，淮南三万人，什二分休，常有四万人且田且守；益开河渠以增溉灌，通漕运。计除众费，岁完五百万斛以为军资，六、七年间，可积三千万斛于淮上，此则十万之众五年食也。以此乘吴，无不克矣。”太傅懿善之。是岁，始开广漕渠，每东南有事，大兴军众，泛舟而下，达于江、淮，资食有储而无水害。\u003cbr/\u003e\u003cbr/\u003e     管宁卒。宁名行高洁，人望之者，邈然若不可及，即之熙熙和易。能因事导人于善，人无不化服。及卒，天下知与不知，闻之无不嗟叹。\u003cbr/\u003e\u003cbr/\u003e     正始三年壬戌，公元二四二年春，正月，汉姜维率偏军自汉中还住涪。\u003cbr/\u003e\u003cbr/\u003e     吴主立其子和为太子，大赦。三月，昌邑景侯满宠卒。秋，七月，乙酉，以领军将军蒋济为太尉。\u003cbr/\u003e\u003cbr/\u003e     吴主遣将军聂友、校尉陆凯将兵三万击儋耳、珠崖。\u003cbr/\u003e\u003cbr/\u003e     八月，吴主封子霸为鲁王。霸，和母弟也，宠爱崇特，与和无殊。尚书仆射是仪领鲁王傅，上疏谏曰：“臣窃以为鲁王天挺懿德，兼资文武，当今之宜，宜镇四方，为国藩辅。宣扬德美，广耀威灵，乃国家之良规，海内所瞻望。且二宫宜有降杀，以正上下之序，明教化之本。”书三、四上，吴主不听。\u003cbr/\u003e\u003cbr/\u003e     正始四年癸亥，公元二四三年春，正月，帝加元服。吴诸葛恪袭六安，掩其人民而去。\u003cbr/\u003e\u003cbr/\u003e     夏，四月，立皇后甄氏，大赦。后，文昭皇后兄俨之孙也。\u003cbr/\u003e\u003cbr/\u003e     五月，朔，日有食之，既。\u003cbr/\u003e\u003cbr/\u003e     冬，十月，汉蒋琬自汉中还住涪，疾益甚，以汉中太守王平为前监军、镇北大将军，督汉中。\u003cbr/\u003e\u003cbr/\u003e     十一月，汉主以尚书令费祎为大将军、录尚书事。\u003cbr/\u003e\u003cbr/\u003e     吴丞相顾雍卒。\u003cbr/\u003e\u003cbr/\u003e     吴诸葛恪远遣谍人观相径要，欲图寿春。太傅懿将兵入舒，欲以攻恪，吴主徙恪屯于柴桑。\u003cbr/\u003e\u003cbr/\u003e     步骘、朱然各上疏于吴主曰：“自蜀还者，咸言蜀欲背盟，与魏交通，多作舟船，缮治城郭。又，蒋琬守汉中，闻司马懿南向，不出兵乘虚以掎角之，反委汉中，还近成都。事已彰灼，无所复疑，宜为之备。”吴主答曰：“吾待蜀不薄，聘享盟誓，无所负之，何以致此！司马懿前来入舒，旬日便退。蜀在万里，何知缓急而便出兵乎？昔魏欲入汉川，此间始严，亦未举动，会闻魏还而止，蜀宁可复以此有疑邪！人言苦不可信，朕为诸君破家保之。”\u003cbr/\u003e\u003cbr/\u003e     征东将军、都督扬、豫诸军事王昶上言：“地有常险，守无常势。今屯宛去襄阳三百馀里，有急不足相赴。”遂徙屯新野。","cnt":0,"sort":6629908,"author":"司马光","prev":"6629907.html","next":"6629909.html","book_title":"资治通鉴","updateTimeFmt":"2024-03-28 17:25:38","category":"都市小说"}