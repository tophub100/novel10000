{"id":0,"code":"6630068.html","title":"第345章 (2)","latest_chapter_name":"正文 第800章 (3)","xiao_shuo_code":"9226","content":"\u003cbr/\u003e\u003cbr/\u003e    十二月，庚戌，以幽州刺史刘休宾为兖州刺史。休宾之妻，崔邪利之女也，生子文晔，与邪利皆没于魏。慕容白曜将其妻子至梁邹城下示之。休宾密遣主簿尹文达至历城见白曜，且视其妻子；休宾欲降，而兄子闻慰不可。白曜使人至城下呼曰：“刘休宾数遣人来见仆射约降，何故违期不至！”由是城中皆知之，共禁制休宾不得降，魏兵围之。\u003cbr/\u003e\u003cbr/\u003e     魏西河公石复攻汝阴，汝阴有备，无功而还。常珍奇虽降于魏，实怀贰心；刘勔复以书招之。会西河公石攻汝阴，珍奇乘虚烧劫悬瓠，驱掠上蔡、安成、平舆三县民，屯于灌水。\u003cbr/\u003e\u003cbr/\u003e     泰始四年戊申，公元四六八年春，正月，己未，上祀南郊，大赦。\u003cbr/\u003e\u003cbr/\u003e     魏汝阳司马赵怀仁帅众寇武津，豫州刺史刘勔遣龙骧将军申元德击破之，又斩魏于都公阏于拔於汝阳台东，获运车千三百乘。魏复寇义阳，勔使司徒参军孙台瓘击破之。\u003cbr/\u003e\u003cbr/\u003e     淮西民贾元友上书，陈伐魏取陈、蔡之策，上以其书示刘勔。勔上言：“元友称‘虏主幼弱，内外多难，天亡有期’。臣以为虏自去冬蹈藉王土，磐据数郡，百姓残亡；今春以来，连城围逼，国家未能复境，何暇灭虏！元友所陈，率多夸诞狂谋，皆非实。言之甚易，行之甚难。臣窃寻元嘉以来，伧荒远人，多干国议，负担归阙，皆劝讨虏，从来信纳，皆贻后悔。境上之人，唯视强弱：王师至彼，必壶浆候涂；裁见退军，便抄截蜂起。此前后所见，明验非一也。”上乃止。\u003cbr/\u003e\u003cbr/\u003e     魏尉元遣使说东徐州刺史张谠，谠以团城降魏。魏以中书侍郎高闾与谠对为东徐州刺史，李璨与毕众敬对为东兖州刺史。无又说兖州刺史王整、兰陵太守桓忻，整、忻皆降于魏。魏以元为开府仪同三司、都督徐、南、北兖三州诸军事、徐州刺史，镇彭城。召薛安都、毕众敬入朝，至平城，魏以上客待之，群从皆封侯，赐第宅，资给甚厚。\u003cbr/\u003e\u003cbr/\u003e     慕容白曜围历城经年，二月，庚寅，拔其东郭；癸巳，崔道固面缚出降。白曜遣道固之子景业与刘文晔同至梁邹，刘休宾亦出降。白曜送道固、休宾及其僚属于平城。\u003cbr/\u003e\u003cbr/\u003e     辛丑，以前龙骧将军常珍奇为都督司、北豫二州诸军事、司州刺史。魏西河公石攻之，珍奇单骑奔寿阳。\u003cbr/\u003e\u003cbr/\u003e     乙巳，车骑大将军、曲江庄公王玄谟卒。\u003cbr/\u003e\u003cbr/\u003e     三月，魏慕容白曜进围东阳。\u003cbr/\u003e\u003cbr/\u003e     上以崔道固兄子僧祐为辅国将军，将兵数千从海道救历城，至不其，闻历城已没，遂降于魏。\u003cbr/\u003e\u003cbr/\u003e     交州刺史刘牧卒。州人李长仁杀牧北来部曲，据州反，自称刺史。\u003cbr/\u003e\u003cbr/\u003e     广州刺史羊希使晋康太守沛郡刘思道伐俚。思道违节度，失利，希遣收之；思道自帅所领攻州，希兵败而死。龙骧将军陈伯绍将兵伐俚，还，击思道，擒斩之。希，玄保之兄子也。\u003cbr/\u003e\u003cbr/\u003e     夏，四月，己卯，复减郡县田租之半。\u003cbr/\u003e\u003cbr/\u003e     徙东海王祎为庐江王，山阳王休祐为晋平王。上以废帝谓祎为驴王，故以庐江封之。\u003cbr/\u003e\u003cbr/\u003e     刘勔败魏兵于许昌。\u003cbr/\u003e\u003cbr/\u003e     魏以南郡公李惠为征南大将军、仪同三司、都督关右诸军事、雍州刺史，进爵为王。\u003cbr/\u003e\u003cbr/\u003e     五月，乙卯，魏主畋于崞山，道如繁畤，辛酉，还宫。\u003cbr/\u003e\u003cbr/\u003e     六月，魏以昌黎王冯熙为太傅。熙，太后之兄也。\u003cbr/\u003e\u003cbr/\u003e     秋，七月，庚申，以骁骑将军萧道成为南兖州刺史。\u003cbr/\u003e\u003cbr/\u003e     八月，戊子，以南康相刘勃为交州刺史。\u003cbr/\u003e\u003cbr/\u003e     上以沈文秀之弟征北中兵参军文静为辅国将军，统高密等五郡军事，自海道救东阳。至不其城，为魏所断，因保城自固。魏人攻之，不克。\u003cbr/\u003e\u003cbr/\u003e     辛卯，分青州置东青州，以文静为刺史。\u003cbr/\u003e\u003cbr/\u003e     九月，辛亥，魏立皇叔桢为南安王，长寿为城阳王，太洛为章武王，休为安定王。\u003cbr/\u003e\u003cbr/\u003e     冬，十月，癸酉朔，日有食之。发诸州兵北伐。\u003cbr/\u003e\u003cbr/\u003e     十一月，李长仁遣使请降，自贬行州事；许之。\u003cbr/\u003e\u003cbr/\u003e     十二月，魏人拔不其城，杀沈文静，入东阳西郭。\u003cbr/\u003e\u003cbr/\u003e     义嘉之乱，巫师请发修宁陵，戮玄宫为厌胜。是岁，改葬昭太后。\u003cbr/\u003e\u003cbr/\u003e     先是，中书侍郎、舍人皆以名流为之。太祖始用寒士秋当，世祖犹杂选士庶，巢尚之、戴法兴皆用事。及上即位，尽用左右细人，游击将军阮佃夫、中书通事舍人王道隆、员外散骑侍郎杨运长等，并参预政事，权亚人主，巢、戴所不及也。佃夫尤恣横，人有顺迕，祸福立至。大纳货赂，所饷减二百匹绢，则不报书。园宅饮馔，过于诸王；妓乐服饰，宫掖不如也。朝士贵贱，莫不自结。仆隶皆不次除官，捉车人至虎贲中郎部，马士至员外郎。\u003cbr/\u003e\u003cbr/\u003e     泰始五年己酉，公元四六九年春，正月，癸亥，上耕籍田，大赦。\u003cbr/\u003e\u003cbr/\u003e     沈文秀守东阳，魏人围之三年，外无救援，士卒昼夜拒战，甲胄生虮虱，无离叛之志。乙丑，魏人拔东阳，文秀解戎服，正衣冠，取所持节坐斋内。魏兵交至，问：“沈文秀何在？”文秀厉声曰：“身是！”魏人执之，去其衣，缚送慕容白曜，使之拜，文秀曰：“各两国大臣，何拜之有！”白曜还其衣，为之设馔，锁送平城。魏主数其罪而宥之，待为下客，给恶衣、疏食；既而重其不屈，稍嘉礼之，拜外都下大夫。于是青、冀之地尽入于魏矣。二月，己卯，魏以慕容白曜为都督青、齐、东徐三州诸军事、征南大将军、开府仪同三司、青州刺史，进爵济南王。白曜抚御有方，东人安之。\u003cbr/\u003e\u003cbr/\u003e     魏自天安以来，比岁旱饥，重以青、徐用兵，山东之民疲于赋役。显祖命因民贫富，为三等输租之法，等为三品：上三品输平城，中输它州，下输本州。又，魏旧制：常赋之外，有杂调十五；至是悉罢之，由是民稍赡给。\u003cbr/\u003e\u003cbr/\u003e     河东柳欣慰等谋反，欲立太尉庐江王祎。祎自以于帝为兄，而帝及诸兄弟皆轻之，遂与欣慰等通谋相酬和。征北咨议参军杜幼文告之，丙申，诏降祎为车骑将军、开府仪同三司、南豫州刺史，出镇宣城，帝遣腹心杨运长领兵防卫。欣慰等并伏诛。\u003cbr/\u003e\u003cbr/\u003e     三月，魏人寇汝阴，太守杨文苌击却之。\u003cbr/\u003e\u003cbr/\u003e     夏，四月，丙申，魏大赦。\u003cbr/\u003e\u003cbr/\u003e     五月，魏徙青、齐民于平城，置升城、历城民望于桑干，立平齐郡以居之；自馀悉为奴婢，分赐百官。\u003cbr/\u003e\u003cbr/\u003e     魏沙门统昙曜奏：“平齐户及诸民有能岁输谷六十斛入僧曹者，即为僧祇户，粟为僧祇粟，遇凶岁，赈给饥民。”又请：“民犯重罪及官奴，以为佛图户，以供诸寺扫洒。”魏主并许之。于是僧祇户、粟及寺户遍于州镇矣。\u003cbr/\u003e\u003cbr/\u003e     六月，魏立皇子宏为太子。\u003cbr/\u003e\u003cbr/\u003e     癸酉，以左卫将军沈攸之为郢州刺史。\u003cbr/\u003e\u003cbr/\u003e     上又令有司奏庐江王祎忿怼有怨言，请穷治；不许。丁丑，免祎官爵，遣大鸿胪持节奉诏责祎，因逼令自杀，子辅国将军充明废徙新安。\u003cbr/\u003e\u003cbr/\u003e     冬，十月，丁卯朔，日有食之。\u003cbr/\u003e\u003cbr/\u003e     魏顿丘王李峻卒。\u003cbr/\u003e\u003cbr/\u003e     十一月，丁未，魏复遣使来修和亲，自是信使岁通。\u003cbr/\u003e\u003cbr/\u003e     闰月，戊子，以辅师将军猛阳为兖州刺史，始治淮阴。\u003cbr/\u003e\u003cbr/\u003e     十二月，戊戌，司徒建安王休仁解扬州。休仁年与上邻亚，素相友爱，景和之世，上赖其力以脱祸。及泰始初，四方兵起，休仁亲当矢石，克成大功，任总百揆，亲寄甚隆；由是朝野辐凑，上渐不悦。休仁悟其旨，故表解扬州。己未，以桂阳王休范为扬州刺史。\u003cbr/\u003e\u003cbr/\u003e     分荆州之巴东、建平，益州之巴西、梓潼郡，置三巴校尉，治白帝。先是，三峡蛮、獠岁为抄暴，故立府以镇之。上以司徒参军东莞孙谦为巴东、建平二郡太守。谦将之官，敕募千人自随，谦曰：“亦夷不宾，盖待之失节耳，何烦兵役以为国费！”固辞不受。至郡，开布恩信，蛮、獠翕然怀之，竞饷金宝；谦皆慰谕，不受。\u003cbr/\u003e\u003cbr/\u003e     临海贼帅田流自称东海王，剽掠海盐，杀鄞令，东土大震。\u003cbr/\u003e\u003cbr/\u003e     泰始六年庚戌，公元四七零年春，正月，乙亥，初制间二年一祭南郊，间一年一祭明堂。\u003cbr/\u003e\u003cbr/\u003e     二月，壬寅，以司徒休仁为太尉，领司徒；固辞。\u003cbr/\u003e\u003cbr/\u003e     癸丑，纳江智渊孙女为太子妃。甲寅，大赦。令百官皆献物；始兴太守孙奉伯止献琴、书，上大怒，封药赐死，既而原之。\u003cbr/\u003e\u003cbr/\u003e     魏以东郡王陆定国为司空。定国，丽之子也。\u003cbr/\u003e\u003cbr/\u003e     魏主遣征西大将军上党王长孙观击吐谷浑。\u003cbr/\u003e\u003cbr/\u003e     夏，四月，辛丑，魏大赦。\u003cbr/\u003e\u003cbr/\u003e     戊申，魏长孙观与叶欲浑王拾寅战于曼头山，拾寅败走，遣别驾康盘龙入贡，魏主囚之。\u003cbr/\u003e\u003cbr/\u003e     癸亥，立皇子燮为晋熙王，奉晋熙王昶后。\u003cbr/\u003e\u003cbr/\u003e     五月，魏立皇弟长乐为建昌王。\u003cbr/\u003e\u003cbr/\u003e     六月，癸卯，以江州刺史王景文为尚书左仆射、扬州刺史，以尚书仆射袁粲为右仆射。\u003cbr/\u003e\u003cbr/\u003e     上宫中大宴，裸妇人而观之，王后以户扇障面。上怒曰：“外舍寒乞！今共为乐，何独不视！”后曰：“为乐之事，其方自多；岂有姑姊妹集，而裸妇人以为笑！外舍之乐，雅异于此。”上大怒，遣后起。后兄景文闻之，曰：“后在家劣弱，今段遂能刚正如此！”\u003cbr/\u003e\u003cbr/\u003e     南兖州刺史萧道成在军中久，民间或言道成有异相，当为天子。上疑之，征为黄门侍郎、越骑校尉。道成惧，不欲内迁，而无计得留。冠军参军广陵荀伯玉劝道成遣数十骑入魏境，安置标榜，魏果遣游骑数百履行境上；道成以闻，上使道成复本任。秋，九月，命道成迁镇淮阴。以侍中、中领军刘勔为都督南徐、兖等五州诸军事，镇广陵。\u003cbr/\u003e\u003cbr/\u003e     戊寅，立总明观，置祭酒一人，儒、玄、文、史学士各十人。\u003cbr/\u003e\u003cbr/\u003e     柔然部真可汗侵魏，魏主引郡臣议之。尚书右仆射南平公目辰曰：“若车驾亲征，京师危惧，不如持重固守。虏悬军深入，粮运无继，不久自退；遣将追击，破之必矣。”给事中张白泽曰：“蠢尔荒愚，轻犯王略，若銮舆亲行，必望麾崩散，岂可坐而纵敌！以万乘之尊，婴城自守，非所以威服四夷也。”魏主从之。白泽，衮之孙也。魏主使京兆王子推等督诸军出西道，任城王云等督诸军出东道，汝阴王天赐等督诸军为前锋，陇西王源贺等督诸军为后断，镇西将军吕罗汉等掌留台事。诸将会魏主于女水之滨，与柔然战，柔然大败。乘胜逐北，斩首五万级，降者万馀人，犹戎马器械不可胜计。旬有九日，往返六千馀里。改女水曰武川。司徒东安王刘尼坐昏醉，军陈不整，免官。壬申，还至平城。\u003cbr/\u003e\u003cbr/\u003e     是时，魏百官不给禄，少能以廉白自立者。魏主诏：“吏受所监临羊一口、酒一斛者，死；与者以从坐论。有能纠告尚书已下罪状者，随所纠官轻重授之。”张白泽谏曰：“昔周之下士，尚有代耕之禄。今皇朝贵臣，服勤无报；若使受礼者刑身，纠之者代职，臣恐奸人窥望，忠臣懈节，如此而求事简民安，不亦难乎！请依律令旧法，仍班禄以酬廉吏。”魏主乃为之罢新法。\u003cbr/\u003e\u003cbr/\u003e     冬，十月，辛卯，诏以世祖继体，陷宪无遗，以皇子智随为世祖子，立为武陵王。\u003cbr/\u003e\u003cbr/\u003e     初，魏乙浑专政，慕容白曜颇附之。魏主追以为憾，遂称白曜谋反，诛之，及其弟如意。\u003cbr/\u003e\u003cbr/\u003e     初，魏南部尚书李敷，仪曹尚书李詃，少相亲善，与中书侍郎卢度世皆以才能为世祖、显祖所宠任，参豫机密，出纳诏命。其后詃出为相州刺史，受纳货赂，为人所告，敷掩蔽之。显祖闻之，槛车征詃，案验服罪，当死。是时敷弟弈得幸于冯太后，帝意已疏之。有司以中旨讽詃告敷兄弟阴事，可以得免。詃谓其婿裴攸曰：“吾与敷族世虽远，恩逾同生，今在事劝吾为此，吾情所不忍。每引簪自刺，解带自绞，终不得死。且吾安能知其阴事！将若之何？”攸曰：“何为为人死也！有冯阐者，先为敷所败，其家深怨之。今询其弟，敷之阴事可得也。”詃从之。又赵郡范檦条列敷兄弟事状凡三十馀条。有司以闻，帝大怒，诛敷兄弟。詃得减死，鞭髡配役。未几，复为太仓尚书，摄南部事。敷，顺之子也。\u003cbr/\u003e\u003cbr/\u003e     魏阳平王新成卒。\u003cbr/\u003e\u003cbr/\u003e     是岁，命龙骧将军义兴周山图将兵屯浃口讨田流，平之。\u003cbr/\u003e\u003cbr/\u003e     柔然攻于阗，于阗遣使者素目伽奉表诣魏求救。魏主命公卿议之，毕曰：“于阗去京师几万里，蠕蠕唯习野掠，不能攻城；若其可攻，寻已亡矣。虽欲遣师，势无所及。”魏主以议示使者，使者亦以为然。乃诏之曰：“朕应仇敕诸军以拯汝难。但去汝遐阻，必不能救当时之急，汝宜知之。朕今练甲养士，一二岁间，当躬帅猛将，为汝除患。汝其谨修警候，以待大举。”","cnt":0,"sort":6630068,"author":"司马光","prev":"6630067.html","next":"6630069.html","book_title":"资治通鉴","updateTimeFmt":"2024-03-28 17:25:38","category":"都市小说"}