{"id":0,"code":"6630252.html","title":"第529章 (2)","latest_chapter_name":"正文 第800章 (3)","xiao_shuo_code":"9226","content":"\u003cbr/\u003e\u003cbr/\u003e    十二月，诏濮王泰开府置僚属，车服珍膳，特加优异。\u003cbr/\u003e\u003cbr/\u003e     高宗天皇大圣大弘孝皇帝上之上\u003cbr/\u003e\u003cbr/\u003e     永徽元年庚戌，公元六五零年春，正月，辛丑朔，改元。\u003cbr/\u003e\u003cbr/\u003e     丙午，立妃王氏为皇后。后，思政之孙也。以后父仁祐为特进、魏国公。\u003cbr/\u003e\u003cbr/\u003e     己未，以张行成为侍中。\u003cbr/\u003e\u003cbr/\u003e     辛酉，上召朝集使，谓曰：“朕初即位，事有不便于百姓者悉宜陈，不尽者更封奏。”自是日引刺史十人入阁，问以百姓疾苦，及其政治。\u003cbr/\u003e\u003cbr/\u003e     有洛阳人李弘泰诬告长孙无忌谋反，上立命斩之。无忌与褚遂良同心辅政，上亦尊礼二人，恭己以听之，故永徽之政，百姓阜安，有贞观之遗风。\u003cbr/\u003e\u003cbr/\u003e     太宗女衡山公主应适长孙氏，有司以为服既公除，欲以今秋成昏。于志宁上言：“汉文立制，本为天下百姓。公主服本斩衰，纵使服随例除，岂可情随例改，请俟三年丧毕成昏。”上从之。\u003cbr/\u003e\u003cbr/\u003e     二月，辛卯，立皇子孝为许王，上金为杞王，素节为雍王。\u003cbr/\u003e\u003cbr/\u003e     夏，五月，壬戌，吐蕃赞普弄赞卒，其嫡子早死，立其孙为赞普。赞普幼弱，政事皆决于国相禄东赞。禄东赞性明达严重，行兵有法，吐蕃所以强大，威服氐、羌，皆其谋也。\u003cbr/\u003e\u003cbr/\u003e     六月，高侃击突厥，至阿息山。车鼻可汗召诸部兵皆不赴，与数百骑遁去。侃帅精骑追至金山，擒之以归，其众皆降。\u003cbr/\u003e\u003cbr/\u003e     初，阿史那社尔虏龟兹王布失毕，立其弟为王。唐兵既还，其酋长争立，更相攻击。秋，八月，壬午，诏复以布失毕为龟兹王，遣归国，抚其众。\u003cbr/\u003e\u003cbr/\u003e     九月，庚子，高侃执车鼻可汗至京师，释之，拜左武卫将军，处其馀众于郁督军山，置狼山都督府以统之。以高侃为卫将军。于是突厥尽为封内之臣，分置单于、瀚海二都护府。单于领狼山、云中、桑干三都督，苏农等一十四州；瀚海领瀚海、金徽、新黎等七都督，仙萼等八州；各以其酋长为都督、刺史。\u003cbr/\u003e\u003cbr/\u003e     癸亥，上出畋，遇雨，问谏议大夫昌乐谷那律曰：“油衣若为则不漏？”对曰：“以瓦为之，必不漏。”上悦，为之罢猎。\u003cbr/\u003e\u003cbr/\u003e     李勣固求解职；冬，十月，戊辰，解勣左仆射，以开府仪同三司、同中书门下三品。\u003cbr/\u003e\u003cbr/\u003e     己未，监察御史阳武韦思谦劾奏中书令褚遂良抑买中书译语人地。大理少卿张睿册以为准估无罪。思谦奏曰：“估价之设，备国家所须，臣下交易，岂得准估为定！睿册舞文，附下罔上，罪当诛。”是日，左迁遂良为同刺史，睿册循州刺史。思谦名仁约，以字行。\u003cbr/\u003e\u003cbr/\u003e     十二月，庚午，梓州都督谢万岁、兖州都督谢法兴与黔州都督李孟尝讨琰州叛獠；万岁、法兴入洞招慰，为獠所杀。\u003cbr/\u003e\u003cbr/\u003e     永徽二年辛亥，公元六五一年春，正月，乙巳，以黄门侍郎宇文节、中书侍郎柳奭并同中书门下三品。奭，亨之兄子，王皇后之舅也。\u003cbr/\u003e\u003cbr/\u003e     左骁卫将军、瑶池都督阿史那贺鲁招集离散，庐帐渐盛，闻太宗崩，谋袭取西、庭二州。庭州刺史骆弘义知其谋，表言之，上遣通事舍人桥宝明驰往慰抚。宝明说贺鲁，令长子哸运入宿卫，授右骁卫中郎将，寻复遣归。哸运乃说其父拥众西走，击破乙毗射匮可汗，并其众，建牙于双河及千泉，自号沙钵罗可汗，咄陆五啜、努失毕五俟斤皆归之，胜兵数十万，与乙毗咄陆可汗连兵，处月、处密及西域诸国多附之。以哸运为莫贺咄叶护。\u003cbr/\u003e\u003cbr/\u003e     焉耆王婆伽利卒，国人表请复立故王突骑支；夏，四月，诏加突骑支右武卫将军，遣还国。\u003cbr/\u003e\u003cbr/\u003e     金州刺史滕王元婴骄奢纵逸，居亮阴中，畋游无节，数夜开城门，劳扰百姓，或引弹弹人，或埋人雪中以戏笑。上赐书切让之，且曰：“取适之方，亦应多绪，晋灵荒君，何足为则！朕以王至亲，不能致王于法，今书王下上考以愧王心。”\u003cbr/\u003e\u003cbr/\u003e     元婴与蒋王惲皆好聚敛，上尝赐诸王帛各五百段，独不及二王，敕曰：“滕叔、蒋兄自能经纪，不须赐物；给麻两车以为钱贯。”二王大惭。\u003cbr/\u003e\u003cbr/\u003e     秋，七月，西突厥沙钵罗可汗寇庭州，攻陷金岭城及蒲类县，杀略数千人。诏左武候大将军梁建方、右骁卫大将军契苾何力为弓月道行军总管，右骁卫将军高德逸、右武候将军薛孤吴仁为副，发秦、成、岐、雍府兵三万人及回纥五万骑以讨之。\u003cbr/\u003e\u003cbr/\u003e     癸巳，诏诸礼官学士议明堂制度，以高祖配五天帝，太宗配五人帝。\u003cbr/\u003e\u003cbr/\u003e     八月，己巳，以于志宁为左仆射，张行成为右仆射，高季辅为侍中；志宁、行成仍同中书门下三品。\u003cbr/\u003e\u003cbr/\u003e     己卯，郎州白水蛮反，寇麻州，遣左领军将军赵孝祖等发兵讨之。\u003cbr/\u003e\u003cbr/\u003e     九月，癸巳，废玉华宫为佛寺。戊戌，更命九成宫为万年宫。\u003cbr/\u003e\u003cbr/\u003e     庚戌，左武候引驾卢文操逾墙盗左藏物，上以引驾职在纠绳，乃自为盗，命诛之。谏议大夫萧钧谏曰：“文操情实难原，然法不至死。”上乃免文操死，顾侍臣曰：“此真谏议也！”闰月，长孙无忌等上所删定律令式，甲戌，诏颁之四方。\u003cbr/\u003e\u003cbr/\u003e     上谓宰相曰：“闻所在官司，行事犹互观颜面，多不尽公。”长孙无忌对曰：“此岂敢言无；然肆情曲法，实亦不敢。至于小小收取人情，恐陛下尚不能免。”无忌以元舅辅政，凡有所言，上无不嘉纳。\u003cbr/\u003e\u003cbr/\u003e     冬，十一月，辛酉，上祀南郊。\u003cbr/\u003e\u003cbr/\u003e     癸酉，诏：“自今京官及外州有献鹰隼及犬马者，罪之。”\u003cbr/\u003e\u003cbr/\u003e     戊寅，特浪羌酋董悉奉求、辟惠羌酋卜檐莫各帅种落万馀户诣茂州内附。\u003cbr/\u003e\u003cbr/\u003e     窦州、义州蛮酋李宝诚等反，桂州都督刘伯英讨平之。\u003cbr/\u003e\u003cbr/\u003e     郎州道总管赵孝祖讨白水蛮，蛮酋秃磨蒲及俭弥于帅众据险拒战，孝祖皆击斩之。会大雪，蛮饥冻，死亡略尽。孝祖奏言：“贞观中讨昆州乌蛮，始开青蛉、弄栋为州县。弄栋之西有小勃弄、大勃弄二川，恒扇诱弄栋，欲使之反。其勃弄以西与黄瓜、叶榆、西洱河相接，人众殷实，多于蜀川，无大酋长，好结仇怨，今因破白水之兵，请随便四讨，抚而安之。”敕许之。\u003cbr/\u003e\u003cbr/\u003e     十二月，壬子，处月朱邪孤注杀招慰使单道惠，与突厥贺鲁相结。\u003cbr/\u003e\u003cbr/\u003e     是岁，百济遣使入贡，上戒之，使“勿与新罗、高丽相攻，不然，吾将发兵讨汝矣。”\u003cbr/\u003e\u003cbr/\u003e     永徽三年壬子，公元六五二年春，正月，己未朔，吐谷浑、新罗、高丽、百济并遣使入贡。\u003cbr/\u003e\u003cbr/\u003e     癸亥，梁建方、契苾何力等大破处月朱邪孤注于牢山。孤注夜遁，建方使副总管高德逸轻骑追之，行五百馀里，生擒孤注，斩首九千级。军还，御史劾奏梁建方兵力足以追讨，而逗留不进；高德逸敕令市马，自取骏者。上以建方等有功，释不问。大理卿李道裕奏言：“德逸所取之马，筋力异常，请实中厩。”上谓侍臣曰：“道裕法官，进马非其本职，妄希我意；岂朕行事不为臣下所信邪！朕方自咎，故不复黜道裕耳。”\u003cbr/\u003e\u003cbr/\u003e     己巳，以同州刺史褚遂良为吏部尚书、同中书门下三品。\u003cbr/\u003e\u003cbr/\u003e     丙子，以飨太庙；丁亥，飨先农，躬耕籍田。\u003cbr/\u003e\u003cbr/\u003e     二月，甲寅，上御安福门楼，观百戏。乙卯，上谓侍臣曰：“昨登楼，欲以观人情及风谷奢俭，非为声乐。朕闻胡人善为击鞠之戏，尝一观之。昨初升楼，即有群胡击鞠，意谓朕笃好之也。帝王所为，岂宜容易。朕已焚此鞠，冀杜胡人窥望之情，亦因以自诫。”\u003cbr/\u003e\u003cbr/\u003e     三月，辛巳，以宇文节为侍中，柳奭为中书令，以兵部侍郎三原韩瑷守黄门侍郎、同中书门下三品。\u003cbr/\u003e\u003cbr/\u003e     夏，四月，赵孝祖大破西南蛮，斩小勃弄酋长殁盛，擒大勃弄酋长杨承颠。自馀皆屯聚保险，大者有众数万，小者数千人，孝祖皆破降之，西南蛮遂定。\u003cbr/\u003e\u003cbr/\u003e     甲午，澧州刺史彭思王元则薨。\u003cbr/\u003e\u003cbr/\u003e     六月，戊申，遣兵部尚书崔敦礼等将并、汾步骑万人往茂州。发薛延陀馀众渡河，置祁连州以处之。\u003cbr/\u003e\u003cbr/\u003e     秋，七月，丁巳，立陈王忠为皇太子，赦天下。王皇后无子，柳奭为后谋，以忠母刘氏微贱，劝后立忠为太子，冀其亲己；外则讽长孙无忌等使请于上。上从之。乙丑，以于志宁兼太子少师，张行成兼少傅，高季辅兼少保。\u003cbr/\u003e\u003cbr/\u003e     丁丑，上问户部尚书高履行：“去年进户多少？”履行奏：“去年进户总一十五万。”因问隋代及今日见户，履行奏：“隋开皇中，户八百七十万，即今户三百八十万。”履行，士廉之子也。\u003cbr/\u003e\u003cbr/\u003e     九月，守中书侍郎来济同中书门下三品。\u003cbr/\u003e\u003cbr/\u003e     冬，十一月，庚寅，弘化长公主自吐谷浑来朝。\u003cbr/\u003e\u003cbr/\u003e     癸巳，濮恭王泰薨于均州。\u003cbr/\u003e\u003cbr/\u003e     散骑常侍房遗爱尚太宗女高阳公主，公主骄恣甚，房玄龄薨，公主教遗爱与兄遗直异财，既而反谮遗直。遗直自言，太宗深责让主，由是宠衰，主怏怏不悦。会御史劾盗，得浮屠辩机宝枕，云主所赐。主与辩机私通，饷遗亿计，更以二女子侍遗爱。太宗怒，腰斩辩机，杀奴婢十馀人；主益怨望，太宗崩，无戚容。上即位，主又令遗爱与遗直更相讼，遗爱坐出为房州刺史，遗直为隰州刺史。又，浮屠智勖等数人私侍主，主使掖庭令陈玄运伺宫省秙祥。\u003cbr/\u003e\u003cbr/\u003e     先是，驸马都尉薛万彻坐事除名，徙宁州刺史，入朝，与遗爱款昵，对遗爱有怨望语，且曰：“今虽病足，坐置京师，鼠辈犹不敢动。”因与遗爱谋：“若国家有变，当奉司徒荆王元景为主。”元景女适遗爱弟遗则，由是与遗爱往来。元景尝自言，梦手把日月。驸马都尉柴令武，绍之子也，尚巴陵公主，除卫州刺史，托以主疾留京师求医，因与遗爱谋议相结。高阳公主谋黜遗直，夺其封爵，使人诬告遗直无礼于己。遗直亦言遗爱及主罪，云：“罪盈恶稔，恐累臣私门。”上令长孙无忌鞫之，更获遗爱及主反状。\u003cbr/\u003e\u003cbr/\u003e     司空、安州都督吴王恪母，隋炀帝女也。恪有文武才，太宗常以为类己，欲立为太子，无忌固争而止，由是与无忌相恶。恪名望素高，为物情所向，无忌深忌之，欲因事诛恪以绝众望。遗爱知之，因言与恪同谋，冀如纥干承基得免死。","cnt":0,"sort":6630252,"author":"司马光","prev":"6630251.html","next":"6630253.html","book_title":"资治通鉴","updateTimeFmt":"2024-03-28 17:25:38","category":"都市小说"}