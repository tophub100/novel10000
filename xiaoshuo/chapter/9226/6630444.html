{"id":0,"code":"6630444.html","title":"第721章 (1)","latest_chapter_name":"正文 第800章 (3)","xiao_shuo_code":"9226","content":"\u003cbr/\u003e\u003cbr/\u003e    唐纪八十一（起阏逢困敦五月，尽柔兆摄提格，凡二年有奇）\u003cbr/\u003e\u003cbr/\u003e     昭宗圣穆景文孝皇帝下之下\u003cbr/\u003e\u003cbr/\u003e     天祐元年甲子，公元九零四年五月，丙寅，加河阳节度使张汉瑜同平章事。\u003cbr/\u003e\u003cbr/\u003e     帝宴朱全忠及百官于崇勋殿，既罢，复召全忠宴于内殿。全忠疑，不入。帝曰：“全忠不欲来，可令敬翔来。”全忠擿翔使去，曰：“翔亦醉矣。”辛未，全忠东还，乙亥，至大梁。\u003cbr/\u003e\u003cbr/\u003e     忠义节度使赵匡凝遣水军上峡攻王建夔州，知渝州王宗阮等击败之。万州刺史张武作铁縦绝江中流，立栅于两端，谓之“锁峡”。\u003cbr/\u003e\u003cbr/\u003e     六月，李茂贞、王建、李继徽传檄合兵以讨朱全忠。全忠以镇国节度使朱友裕为行营都统，将步骑数万击之；命保大节度使刘鄩弃鄜州，引兵屯同州。癸丑，全忠引兵自大梁西讨茂贞等。秋，七月，甲子，过东都入见。壬申，至河中。\u003cbr/\u003e\u003cbr/\u003e     西川诸将劝王建乘李茂贞之衰，攻取凤翔。建以问节度判官冯涓，涓曰：“兵者凶器，残民耗财，不可穷也。今梁、晋虎争，势不两立，若并而为一，举兵向蜀，虽诸葛亮复生，不能敌矣。凤翔，蜀之藩蔽，不若与之和亲，结为婚姻，无事则务农训兵，保固疆场，有事则觇其机事，观衅而动，可以万全。”建曰：“善！茂贞虽庸才，然有强悍之名，远近畏之，与全忠力争则不足，自守则有馀，使为吾藩蔽，所利多矣。”乃与茂贞修好。丙子，茂贞遣判官赵閎如西川，为其侄天雄节度使继崇求婚，建以女妻之。茂贞数求货及甲兵于建，建皆与之。王建赋敛重，人莫敢言。冯涓因建生日献颂，先美功德，后言生民之苦。建愧谢曰：“如君忠谏，功业何忧！”赐之金帛。自是赋敛稍损。\u003cbr/\u003e\u003cbr/\u003e     初，朱全忠自凤翔迎车驾还，见德王裕眉目疏秀，且年齿已壮，恶之，私谓崔胤曰：“德王尝奸帝位，岂可复留！公何不言之！”胤言于帝。帝问全忠，全忠曰：“陛下父子之间，臣安敢窃议，此崔胤卖臣耳。”帝自离长安，日忧不测，与皇后终日沉饮，或相对涕泣。全忠使枢密使蒋玄晖伺察帝，动静皆知之。帝从容谓玄晖曰：“德王，朕之爱子，全忠何故坚欲杀之？”因泣下，啮中指血流。玄晖具以语全忠，全忠愈不自安。\u003cbr/\u003e\u003cbr/\u003e     时李茂贞、杨崇本、李克用、刘仁恭、王建、杨行密、赵匡凝移檄往来，皆以兴复为辞。全忠方引兵讨，以帝有英气，恐变生于中，欲立幼君，易谋禅代。乃遣判官李振至洛阳，与玄晖及左龙武统军朱友恭、右龙武统军氏叔琮等图之。\u003cbr/\u003e\u003cbr/\u003e     八月，壬寅，帝在椒殿，玄晖选龙武牙官史太等百人夜叩宫门，言军前有急奏，欲面见帝。夫人裴贞一开门见兵，曰：“急奏何以兵为？”史太杀之。玄晖问：“至尊安在？”昭仪李渐荣临轩呼曰：“宁杀我曹，勿伤大家！”帝方醉，遽起，单衣绕柱走，史太追而弑之。渐荣以身蔽帝，太亦杀之。又欲杀何后，后求哀于玄晖，乃释之。\u003cbr/\u003e\u003cbr/\u003e     癸卯，蒋玄晖矫诏称李渐荣、裴贞一弑逆，宜立辉王祚为皇太子，更名柷，监军国事。又矫皇后令，太子于柩前即位。宫中恐惧，不敢出声哭。丙午，昭宣帝即位，时年十三。\u003cbr/\u003e\u003cbr/\u003e     李克用复以张承业为监军。\u003cbr/\u003e\u003cbr/\u003e     淮南将李神福攻鄂州未下，会疾病，还广陵，杨行密以舒州团练使泌阳刘存代为招讨使。神福寻卒。宣州观察使台濛卒，杨行密以其子牙内诸军使渥为宣州观察使，右牙都指挥使徐温谓渥曰：“王寝疾而嫡嗣出藩，此必奸臣之谋。他日相召，非温使者及王令书，慎无亟来！”渥泣谢而行。\u003cbr/\u003e\u003cbr/\u003e     九月，己巳，尊皇后为皇太后。\u003cbr/\u003e\u003cbr/\u003e     朱全忠引兵北屯永寿，南至骆谷，凤翔、邠宁兵竟不出。辛未，东还。冬，十月，辛卯朔，日有食之。\u003cbr/\u003e\u003cbr/\u003e     朱全忠闻朱友恭等弑昭宗，阳惊，号哭自投于地，曰：“奴辈负我，令我受恶名于万代！”癸巳，至东都，伏梓宫恸哭流悌，又见帝，自陈非己志，请讨贼。先是，护驾军士有掠米于市者，甲午，全忠奏朱友恭、氏叔琮不戢士卒，侵扰市肆，友恭贬崖州司户，复姓名李彦威，叔琮贬白州司户，寻皆赐自尽。彦威临刑大呼曰：“卖我以塞天下之谤，如鬼神何！行事如此，望有后乎！”\u003cbr/\u003e\u003cbr/\u003e     丙申，天平节度使，张全义来朝。丁酉，复以全忠为宣武、护国、宣义、天平节度使，以全义为河南尹兼忠武节度使、判六军诸卫事。乙巳，全忠辞赴镇，良戌，至大梁。\u003cbr/\u003e\u003cbr/\u003e     镇国节度使朱友裕薨于梨园。\u003cbr/\u003e\u003cbr/\u003e     光州叛杨行密，降朱全忠，行密遣兵围之，与鄂州皆告急于全忠。十一月，戊辰，全忠自将兵五万自颍州济淮，军于霍丘，分兵救鄂州。□茨媳澼凸庵葜冓靕构懔戡按兵不出战，全忠分命诸将大掠淮南以困之。\u003cbr/\u003e\u003cbr/\u003e     钱閔潜遣衢州罗城使叶让杀刺史陈璋，事泄。十二月，璋斩让而叛，降于杨行密。\u003cbr/\u003e\u003cbr/\u003e     初，马殷弟賨，性沉重，事孙儒，为百胜指挥使。儒死，事杨行密，屡有功，迁黑云指挥使。行密尝从容问其兄弟，乃知为殷之弟，大惊曰：“吾常怪汝器度瑰伟，果非常人，当遣汝归。”賨泣辞曰：“賨西残兵，大王不杀而宠任之，湖南地近，尝得兄声问，賨事大王久，不愿归也。”行密固遣之。是岁，賨归长沙，行密亲饯之郊。\u003cbr/\u003e\u003cbr/\u003e     賨至长沙，殷表賨为节度副使。它日，殷议入贡天子，賨曰：“杨王地广兵强，与吾邻接，不若与之结好，大可以为缓急之授，小可通商旅之利。”殷作色曰：“杨王不事天子，一旦朝廷致讨，罪将及吾。汝置此论，勿为吾祸！”\u003cbr/\u003e\u003cbr/\u003e     初，清海节度使徐彦若遗表荐副使刘隐权留后，朝廷以兵部尚书崔远为清海节度使。远至江陵，闻岭南多盗，且畏隐不受代，不敢前，朝廷召远还。隐遣使以重赂结朱全忠，乃奏以隐为清海节度使。\u003cbr/\u003e\u003cbr/\u003e     昭宣光烈孝皇帝\u003cbr/\u003e\u003cbr/\u003e     天祐二年乙丑，公元九零五年春，正月，朱全忠遣诸将进兵逼寿州。\u003cbr/\u003e\u003cbr/\u003e     润州团练安仁义勇决得士心，故淮南将王茂章攻之，逾年不克。杨行密使谓之曰：“汝之功，吾不忘也，能束身自归，当以汝为行军副使，但不掌兵耳。”仁义不从。茂章为地道入城，遂克之。仁义举族登楼，众不敢逼。先是，攻城诸将见仁义辄骂之，惟李德诚不然，至是仁义召德诚登楼，谓曰：“汝有礼，吾今以为汝功。”且以爱妾赠之。乃掷弓于地，德诚掖之而下，并其子斩于广陵市。\u003cbr/\u003e\u003cbr/\u003e     两浙兵围陈询于睦州，杨行密遣西南招讨使陶雅将兵救之。军中夜惊，士卒多逾垒亡去，左右及裨将韩球奔告之，雅安卧不应，须臾自定，亡者皆还。钱閔遣其从弟镒及指挥使顾全武、王球御之，为雅所败，虏镒及球以归。\u003cbr/\u003e\u003cbr/\u003e     庚午，朱全忠命李振知青州事，代王师范。\u003cbr/\u003e\u003cbr/\u003e     全忠围寿州，州人闭壁不出。全忠乃自霍丘引归，二月，辛卯，至大梁。\u003cbr/\u003e\u003cbr/\u003e     李振至青州，王师范举族西迁，至濮阳，素服乘驴而进。至大梁，全忠客之。表李振为青州留后。\u003cbr/\u003e\u003cbr/\u003e     戊戌，以安南节度使、同平章事朱全昱为太师，致仕。全昱，全忠之兄也，戆朴无能，先领安南，全忠自请罢之。\u003cbr/\u003e\u003cbr/\u003e     是日社，全忠使蒋玄晖邀昭宗诸子：德王裕、棣王祤、虔王禊、沂王禋、遂王祎、景王祕、祁王祺、雅王秅、琼王祥，置酒九曲池，酒酣，悉缢杀之，投尸池中。\u003cbr/\u003e\u003cbr/\u003e     朱全忠遣其将曹延祚将兵与杜洪共守鄂州，庚子，淮南将刘存攻拔之，执洪、延祚及汴兵千余人送广陵，悉诛之。行密以存为鄂岳观察使。\u003cbr/\u003e\u003cbr/\u003e     己酉，葬圣穆景文孝皇帝于和陵，庙号昭宗。\u003cbr/\u003e\u003cbr/\u003e     三月，庚午，以王师范为河阳节度使。\u003cbr/\u003e\u003cbr/\u003e     戊寅，以门下侍郎、同平章事独孤损同平章事，充静海节度使；以礼部侍郎河间张文蔚同平章事。甲申，以门下侍郎、同平章事裴枢为左仆射，崔远为右仆射，并罢政事。\u003cbr/\u003e\u003cbr/\u003e     初，柳璨及第，不四年为宰相，性倾巧轻佻。时天子左右皆朱全忠腹心，璨曲意事之。同列裴枢、崔远、独孤损皆朝廷宿望，意轻之，璨以为憾。和王傅张廷范，本优人，有宠于全忠，奏以为太常卿。枢曰：“廷范勋臣，幸有方镇，何籍乐卿！恐非元帅之旨。”持之不下。全忠闻之，谓宾佐曰：“吾常以裴十四器识真纯，不入浮薄之党，观此议论，本态露矣。”璨因此并远、损谮于全忠，故三人皆罢。\u003cbr/\u003e\u003cbr/\u003e     以吏部侍郎杨涉同平章事。涉，收之孙也，为人和厚恭谨，闻当为相，与家人相泣，谓其子凝式曰：“此吾家之不幸也，必为汝累。”\u003cbr/\u003e\u003cbr/\u003e     为清海节度使刘隐同平章事。\u003cbr/\u003e\u003cbr/\u003e     壬辰，河东都押牙盖寓卒，遗书劝李克用省营缮，薄赋敛，求贤俊。夏，四月，庚子，有彗星出西北。\u003cbr/\u003e\u003cbr/\u003e     淮南将陶雅会衢、睦兵攻婺州，钱閔遣其弟镖将兵救之。\u003cbr/\u003e\u003cbr/\u003e     五月，礼院奏，皇帝登位应祀南郊，敕用十月甲午行之。\u003cbr/\u003e\u003cbr/\u003e     乙丑，彗星长竟天。\u003cbr/\u003e\u003cbr/\u003e     柳璨恃朱全忠之势，姿为威福。会有星变，占者曰：“君臣俱灾，宜诛杀以应之。”璨因疏其素所不快者于全忠曰：“此曹皆聚徒横议，怨望腹非，宜以之塞灾异。”李振亦言于朱全忠曰：“朝廷所以不理，良由衣冠浮薄之徒紊乱纲纪；且王欲图大事，此曹皆朝廷之难制者也，不若尽去之。”全忠以为然。癸酉，贬独孤损为棣州刺史，裴枢为登州刺史，崔远为莱州刺史。乙亥，贬吏部尚书陆扆为濮州司户，工部尚书王溥为淄州司户。庚辰，贬太子太保致仕赵崇为曹州司户，兵部侍郎王赞为潍州司户。自馀或门胄高华，或科第自进，居三省台阁，以名检自处，声迹稍著者，皆指以为浮薄，贬逐无虚日，搢绅为之一空。辛巳，再贬裴枢为泷州司户，独孤损为琼州司户，崔远为白州司户。\u003cbr/\u003e\u003cbr/\u003e     甲申，忠义节度使赵匡凝遣使修好于王建。\u003cbr/\u003e\u003cbr/\u003e     六月，戊子朔，敕裴枢、独孤损、崔远、陆扆、王溥、赵崇、王赞等并所在赐自尽。\u003cbr/\u003e\u003cbr/\u003e     时全忠聚枢等及朝士贬官者三十余人于白马驿，一夕尽杀之，投尸于河。初，李振屡举进士，竟不中第，故深疾搢绅之士，言于全忠曰：“此辈常自谓清流，宜投之黄河，使为浊流！”全忠笑而从之。\u003cbr/\u003e\u003cbr/\u003e     振每自汴至洛，朝廷必有窜逐者，时人谓之鸱枭。见朝士皆颐指气使，旁若无人。\u003cbr/\u003e\u003cbr/\u003e     全忠尝与僚佐及游客坐于大柳之下，全忠独言曰：“此木宜为车毂。”众莫应。有游客数人起应曰：“宜为车毂。”全忠勃然厉声曰：“书生辈好顺口玩人，皆此类也！车毂须用夹榆，柳木岂可为之！”顾左右曰：尚何待！“左右数十人捽言”宜为车毂者，悉扑杀之。\u003cbr/\u003e\u003cbr/\u003e     己丑，司空致仕裴贽贬青州司户，寻赐死。\u003cbr/\u003e\u003cbr/\u003e     柳璨馀怒所注，犹不啻十数，张文蔚力解之，乃止。\u003cbr/\u003e\u003cbr/\u003e     时士大夫避乱，多不入朝。壬辰，敕所在州县督遣，无得稽留。前司勋员外郎李延古，德裕之孙也，去官居平泉庄，诏下未至。戊申，责授卫尉寺主簿。\u003cbr/\u003e\u003cbr/\u003e     秋，七月，癸亥，太子宾客致仕柳逊贬曹州司马。\u003cbr/\u003e\u003cbr/\u003e     庚午夜，天雄牙将李公佺与牙军谋乱，罗绍威觉之；公佺焚府舍，剽掠，奔沧州。八月，王建遣前山南西道节度使王宗贺等将兵，击昭信节度使冯行袭于金州。\u003cbr/\u003e\u003cbr/\u003e     朱全忠以赵匡凝东与杨行密交通，西与王建结婚，乙未，遣武宁节度使杨师厚将兵击之，己亥，全忠以大军继之。\u003cbr/\u003e\u003cbr/\u003e     处州刺史卢约使其弟佶攻陷温州，张惠奔福州。\u003cbr/\u003e\u003cbr/\u003e     钱閔遣方永珍救婺州。\u003cbr/\u003e\u003cbr/\u003e     初，礼部员外郎知制诏司空图弃官居虞乡王官谷，昭宗屡征之，不起。柳璨以诏书征之，图惧，诣洛阳入见，阳为衰野，坠笏失仪。璨乃复下诏，略曰：“既养高以傲代，类移山以钓名。”又曰：“匪夷匪惠，难居公正之朝。可放还山。”图，临淮人也。\u003cbr/\u003e\u003cbr/\u003e     杨师厚攻下唐、邓、复、郢、随、均、房七州，朱全忠军于汉北。九月，辛酉，命师厚作浮梁于阴谷口，癸亥，引兵渡汉。甲子，赵匡凝将兵二万陈于汉滨，师厚与战，大破之，遂傅其城下。是夕，匡凝焚府城，帅其族及麾下士沿汉奔广陵。乙丑，师厚入襄阳；丙寓，全忠继至。匡凝至广陵，杨行密戏之曰：“君在镇，岁以金帛输朱全忠，今败，乃归我乎？”匡凝曰：“诸侯事天子，岁输贡赋乃其职也，岂输贼乎！今日归公，正以不从贼故耳。”行密厚遇之。\u003cbr/\u003e\u003cbr/\u003e     丙寅，封皇弟禷为颍王，祐为蔡王。\u003cbr/\u003e\u003cbr/\u003e     丁卯，荆南节度使赵匡明帅众二万，弃城奔成都。戊辰，朱全忠以杨师厚为山南东道留后，引兵击江陵。至乐乡，荆南牙将王建武遣使迎降。全忠以都将贺瑰为荆南留后。全忠寻表师厚为山南东道节度使。\u003cbr/\u003e\u003cbr/\u003e     王宗贺等攻冯行袭，所向皆捷。丙子，行袭弃金州，奔均州。其将全师朗以城降。王建更师朗姓名曰王宗朗，补金州观察使，割渠、巴、开三州以隶之。\u003cbr/\u003e\u003cbr/\u003e     乙酉，诏更用十一月癸酉亲郊。\u003cbr/\u003e\u003cbr/\u003e     淮南将陶雅、陈璋拔婺州，执刺史沈夏以归。杨行密以雅为江南都招讨使，歙、婺、衢、睦观察使，以璋为衢、婺副招讨使。璋攻暨阳，两浙将方习败之。习进攻婺州。\u003cbr/\u003e\u003cbr/\u003e     濠州团练使刘金卒，杨行密以金子仁规知濠州。\u003cbr/\u003e\u003cbr/\u003e     杨行密长子宣州观察使渥，素无令誉，军府轻之。行密寝疾，命节度判官周隐召渥。隐性蠢直，对曰：“宣州司徒轻易信谗，喜击球饮酒，非保家之主。馀子皆幼，未能驾驭诸将。庐州刺史刘威，从王起细微，必不负王，不若使之权领军府，俟诸子长以授之。”行密不应。左右牙指挥使徐温、张颢言于行密曰：“王平生出万死，冒矢石，为子孙立基业，安可使他人有之！”行密曰：“吾死瞑目矣！”隐，舒州人也。他日，将佐问疾，行密目留幕僚严可求。众出，可求曰：“王若不讳，如军府何？”行密曰：“吾命周隐召渥，今忍死待之。”可求与徐温诣隐，隐未出见，牒犹在案上，可求即与温取牒，遣使者如宣州召之。可求，同州人也。行密以润州团练使王茂章为宣州观察使。","cnt":0,"sort":6630444,"author":"司马光","prev":"6630443.html","next":"6630445.html","book_title":"资治通鉴","updateTimeFmt":"2024-03-28 17:25:38","category":"都市小说"}