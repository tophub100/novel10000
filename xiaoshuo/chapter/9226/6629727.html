{"id":0,"code":"6629727.html","title":"第7章 (1)","latest_chapter_name":"正文 第800章 (3)","xiao_shuo_code":"9226","content":"\u003cbr/\u003e\u003cbr/\u003e    周纪四（起阏逢困敦，尽著雍困敦，凡二十五年）\u003cbr/\u003e\u003cbr/\u003e     赧王中\u003cbr/\u003e\u003cbr/\u003e     十八年甲子，公元前二九七年楚怀王亡归。秦人觉之，遮楚道。怀王从间道走赵。赵主父在代，赵人不敢受。怀王将走魏，秦人追及之，以归。\u003cbr/\u003e\u003cbr/\u003e     鲁平公薨，子缗王贾立。\u003cbr/\u003e\u003cbr/\u003e     十九年乙丑，公元前二九六年楚怀王发病，薨于秦，秦人归其丧。楚人皆怜之，如悲亲戚。诸侯由是不直秦。\u003cbr/\u003e\u003cbr/\u003e     齐、韩、魏、赵、宋同击秦，至盐氏而还。秦与韩武遂、与魏封陵以和。\u003cbr/\u003e\u003cbr/\u003e     赵主父行新地，遂出代；西遇楼烦王于西河而致其兵。\u003cbr/\u003e\u003cbr/\u003e     魏襄王薨，子昭王立。\u003cbr/\u003e\u003cbr/\u003e     韩襄王薨，子釐王咎立。\u003cbr/\u003e\u003cbr/\u003e     二十年丙寅，公元前二九五年秦尉错伐魏襄城。赵主父与齐、燕共灭中山，迁其王于肤施。归，行赏，大赦，置酒，醫五日。\u003cbr/\u003e\u003cbr/\u003e     赵主父封其长子章于代，号曰安阳君。安阳君素侈，心不服其弟。主父使田不礼相之。李兑谓肥义曰：“公子章强壮而志骄，党众而欲大，田不礼忍杀而骄，二人相得，必有阴谋。夫小人有欲，轻虑浅谋，徒见其利，不顾其害，难必不久矣。子任重而势大，乱之所始而祸之所集也。子奚不称疾毋出而传政于公子成，毋为祸梯，不亦可乎！”肥义曰：“昔者主父以王属义也，曰：‘毋变而度，毋易而虑，坚守一心，以殁而世。’义再拜受命而籍之。今畏不礼之难而忘吾籍，变孰大焉！谚曰：‘死者复生，生者不愧。’吾欲全吾言，安得全吾身乎！子则有赐而忠我矣。虽然，吾言已在前矣，终不敢失！”李兑曰：“诺。子勉之矣！吾见子已今年耳。”涕泣而出。李兑数见公子成以备田不礼。肥义谓信期曰：“公子章与田不礼声善而实恶，内得主而外为暴，矫令以擅一旦之命，不难为也。今吾忧之，夜而忘寐，饥而忘食，盗出入不可不备。自今以来，有召王者必见吾面，我将以身先之。无故而后王可入也。”信期曰：“善。”\u003cbr/\u003e\u003cbr/\u003e     主父使惠文王朝群臣而自从旁窥之，见其长子傫然也，反北面为臣。诎于其弟，心怜之，于是乃欲分赵而王公子章于代，计未决而辍。主父及王游沙丘，异宫，公子章、田不礼以其徒作乱，诈以主父令召王。肥义先入，杀之。高信即与王战。公子成与李兑自国至，乃起四邑之兵入距难，杀公子章及田不礼，灭其党。公子成为相，号安平君；李兑为司寇。是时惠文王少，成、兑专政。公子章之败也，往走主父，主父开之。成、兑因围主父宫。公子章死，成、兑谋曰：“以章故，围主父；即解兵，吾属夷矣！”乃遂围之，令：“宫中人后出者夷！”宫中人悉出。主父欲出不得，又不得食，探雀鷇而食之。三月馀，饿死沙丘宫。主父定死，乃发丧赴诸侯。主父初以长子章为太子，后得吴娃，爱之，为不出者数岁。生子何，乃废太子章而立之。吴娃死，爱驰；怜故太子，欲两王之，犹豫未决，故乱起。\u003cbr/\u003e\u003cbr/\u003e     秦楼缓免相，魏冉代之。\u003cbr/\u003e\u003cbr/\u003e     二十一年丁卯，公元前二九四年秦败魏师于解。\u003cbr/\u003e\u003cbr/\u003e     二十二年戊辰，公元前二九三年韩公孙喜、魏人伐秦。穰侯荐左更白起于秦王以代向寿将兵，败魏师、韩师于伊阙，斩首二十四万级，虏公孙喜，拔五城。秦王以白起为国尉。\u003cbr/\u003e\u003cbr/\u003e     秦王遗楚王书曰：“楚倍秦，秦且率诸侯伐楚，愿王之饬士卒，得一乐战！”楚王患之，乃复与秦和亲。\u003cbr/\u003e\u003cbr/\u003e     二十三年己巳，公元前二九二年楚襄王迎妇于秦。\u003cbr/\u003e\u003cbr/\u003e     臣光曰：甚哉秦之无道也，杀其父而劫其子；楚之不竞也，忍其父而婚其仇！呜呼！楚之君诚得其道，臣诚得其人，秦虽强，乌得陵之哉！善乎荀卿论之曰：“夫道，善用之则百里之地可以独立，不善用之则楚六千里而为仇人役。”故人主不务得道而广有其势，是其所以危也。\u003cbr/\u003e\u003cbr/\u003e     秦魏冉谢病免，以客卿烛寿为丞相。\u003cbr/\u003e\u003cbr/\u003e     二十四年庚午，公元前二九一年秦伐韩，拔宛。\u003cbr/\u003e\u003cbr/\u003e     秦烛寿免。魏冉复为丞相，封于穰与陶，谓之穰侯。又封公子市于宛，公子悝于邓。\u003cbr/\u003e\u003cbr/\u003e     二十五年辛未，公元前二九零年魏入河东地四百里、韩入武遂地二百里于秦。\u003cbr/\u003e\u003cbr/\u003e     魏芒卯始以诈见重。\u003cbr/\u003e\u003cbr/\u003e     二十六年壬申，公元前二八九年秦大良造白起、客卿错伐魏，至轵，取城大小六十一。\u003cbr/\u003e\u003cbr/\u003e     二十七年癸酉，公元前二八八年冬，十月，秦王称西帝，遣使立齐王为东帝，欲约与共伐赵。苏代自燕来，齐王曰：“秦使魏冉致帝，子以为何如？”对曰：“愿王受之而勿称也。秦称之，天下安之，王乃称之，无后也。秦称之，天下恶之，王因勿称，以收天下，此大资也。且伐赵孰与伐桀宋利？今王不如释帝以收天下之望，发兵以伐桀宋，宋举则楚、赵、梁、卫皆惧矣。是我以名尊秦而令天下憎之，所谓以卑为尊也。”齐王从之，称帝二日而复归之。十二月，吕礼自齐入秦，秦王亦去帝复称王。\u003cbr/\u003e\u003cbr/\u003e     秦攻赵，拔杜阳。\u003cbr/\u003e\u003cbr/\u003e     二十八年甲戌，公元前二八七年秦攻魏，拔新垣、曲阳。\u003cbr/\u003e\u003cbr/\u003e     二十九年乙亥，公元前二八六年秦司马错击魏河内。魏献安邑以和，秦出其人归之魏。\u003cbr/\u003e\u003cbr/\u003e     秦败韩师于夏山。\u003cbr/\u003e\u003cbr/\u003e     宋有雀生湣于城之陬。史占之，曰：“吉。小而生巨，必霸天下。”宋康王喜，起兵灭滕；伐薛；东败齐，取五城；南败楚，取地三百里，西败魏军。与齐、魏为敌国，乃愈自信其霸。欲霸之亟成，故射天笞地，斩社稷而焚灭之，以示威服鬼神。为长夜之饮于室中，室中人呼万岁，则堂上之人应之，堂下之人又应之，门外之人又应之，以至于国中，无敢不呼万岁者。天下之人谓之“桀宋”。齐湣王起兵伐之，民散，城不守。宋王奔魏，死于温。\u003cbr/\u003e\u003cbr/\u003e     三十年丙子，公元前二八五年秦王会楚王于宛，会赵王于中阳。\u003cbr/\u003e\u003cbr/\u003e     秦蒙武击齐，拔九城。\u003cbr/\u003e\u003cbr/\u003e     齐湣王既灭宋而骄，乃南侵楚，西侵三晋，欲并二周，为天子。狐唅正议，斫之檀衢，陈举直言，杀之东闾。燕昭王日夜抚循其人，益为富实，乃与乐毅谋伐齐。乐毅曰：“齐，霸国之馀业也。地大人众，未易独攻也。王必欲伐之。莫如约赵及楚、魏。”于是使乐毅约赵，别使使者连楚、魏，且令赵啖秦以伐齐之利。诸侯害齐王之骄暴，皆争合谋与燕伐齐。\u003cbr/\u003e\u003cbr/\u003e     三十一年丁丑，公元前二八四年燕王悉起兵，以乐毅为上将军。秦尉斯离帅师与三晋之师会之。赵王以相国印授乐毅，乐毅并将秦、魏、韩、赵之兵以伐齐。齐湣王悉国中之众以拒之，战于济西，齐师大败。乐毅还秦、韩之师，分魏师以略宋地，部赵师以收河间，身率燕师，长驱逐北。剧辛曰：“齐大而燕小，赖诸侯之助以破其军，宜及时攻取其边城以自益，此长久之利也。今过而不攻，以深入为名，无损于齐，无益于燕，而结深怨，后必悔之。”乐毅曰：“齐王伐功矜能，谋不逮下，废黜贤良，信任谄谀，政令戾虐，百姓怨怼。今军皆破亡，若因而乘之，其民必叛，祸乱内作，则齐可图也。若不遂乘之，待彼悔前之非，改过恤下而抚其民，则难虑也。”遂进军深入。齐人果大乱失度，湣王出走。乐毅入临淄，取宝物、祭器，输之于燕。燕王亲至济上劳军，行赏飨士，封乐毅为昌国君，遂使留徇齐城之未下者。齐王出亡之卫，卫君辟宫舍之，称臣而共具。齐王不逊，卫人侵之。齐王去奔邹、鲁，有骄色，邹、鲁弗内，遂走莒。楚使淖齿将兵救齐，因为齐相。淖齿欲与燕分齐地，乃执湣王而数之曰：“千乘、博昌之间，方数百里，雨血沾衣，王知之乎？”曰：“知之。”“赢、博之间，地坼及泉，王知之乎？”曰：“知之。”“有人当阙而哭者，求之不得，去则闻其声，王知之乎？”曰：“知之。”淖齿曰：“天雨血沾衣者，天以告也；地坼及泉者，地以告也；有人当阙而哭者，人以告也。天、地、人皆告矣，而王不知诫焉，何得无诛！”遂弑王于鼓里。\u003cbr/\u003e\u003cbr/\u003e     荀子论之曰：国者，天下之利势也。得道以持之，则大安也，大荣也，积美之源也。不得道以持之，则大危也，大累也，有之不如无之。及其綦也，索为匹夫，不可得也。齐湣、宋献是也。故用国者义立而王，信立而霸，权谋立而亡。\u003cbr/\u003e\u003cbr/\u003e     挈国以呼礼义也，而无以害之。行一不义，杀一无罪，而得天下，仁者不为也。擽然扶持心国，且若是其固也。之所与为之者之人，则举义士也；之所以为布陈于国家刑法者，则举义法也；主之所极然，帅群臣而首向之者，则举义志也。如是，则下仰上以义矣，是綦定也。綦定而国定，国定而天下定。故曰：以国济义，一日而白，汤、武是也。是所谓义立而王也。\u003cbr/\u003e\u003cbr/\u003e     德虽未至也，义虽未济也，然而天下之理略奏矣，刑赏已诺信乎天下矣，臣下晓然皆知其可要也。政令已陈，虽睹利败，不欺其民；约结已定，虽睹利败，不欺其与。如是，则兵劲城固，敌国畏之；国一綦明，与国信之。虽在僻陋之国，威动天下，五伯是也。是所谓信立而而霸也。\u003cbr/\u003e\u003cbr/\u003e     挈国以呼功利，不务张其义，齐其信，唯利之求；内则不惮诈其民而求小利焉，外则不惮诈其与而求大利焉。内不修正其所以有，然常欲人之有，如是，则臣下百姓莫不以诈心待其上矣。上诈其下，下诈其上，则是上下析也。如是，则敌国轻之，与国疑之，权谋日行而国不免危削，綦之而亡，齐湣、薛公是也。故用强齐，非以修礼义也，非以本政教也，非以一天下也，绵绵常以结引驰外为务。故强，南足以破楚，西足以诎秦，北足以败燕，中足以举宋。及以燕、赵起而攻之，若振槁然，而身死国亡，为天下大戮，后世言恶则必稽焉。是无他故焉，唯其不由礼义而由权谋也。\u003cbr/\u003e\u003cbr/\u003e     三者，明主之所谨择也，仁人之所务白也。善择者制人，不善择者人制之。\u003cbr/\u003e\u003cbr/\u003e     乐毅闻昼邑人王蠋贤，令军中环画邑三十里无入。使人请蠋，蠋谢不往。燕人曰：“不来，吾且屠画邑！”蠋曰：“忠臣不事二君，烈女不更二夫。齐王不用吾谏，故退而耕于野。国破君亡，吾不能存，而又欲劫之以兵，吾与其不义而生，不若死！”遂经其颈于树枝，自奋绝脰而死。燕师乘胜长驱，齐城皆望风奔溃。乐毅修整燕军，禁止侵掠，求齐之逸民，显而礼之。宽其赋敛，除其暴令，修其旧政，齐民喜悦。乃遣左军渡胶东、东莱；前军循太山以东至海，略琅邪；右军循河、济，屯阿、鄄以连魏师；后军旁北海以抚千乘；中军据临淄而镇齐都。祀桓公、管仲于郊，表贤者之闾，封王蠋之墓。齐人食邑于燕者二十馀君，有爵位于蓟者百有馀人。六月之间，下齐七十馀城，皆为郡县。秦王、魏王、韩王会于京师。\u003cbr/\u003e\u003cbr/\u003e     三十二年戊寅，公元前二八三年秦、赵会于穰。秦拔魏安城，兵至大梁而还。\u003cbr/\u003e\u003cbr/\u003e     齐淖齿之乱，湣王子法章变名姓为莒太史敫家佣。太史敫女奇法章状貌，以为非常人，怜而常窃衣食之，因与私通。王孙贾从湣王，失王之处，其母曰：“汝朝出而晚来，则吾倚门而望；汝暮出而不还，则吾倚闾而望。汝今事王，王走，汝不知其处，汝尚何归焉！”王孙贾乃入市中呼曰：“淖齿乱齐国，杀湣王。欲与我诛之者袒右！”市人从者四百人，与攻淖齿，杀之。于是齐亡臣相与求湣王子，欲立之。法章惧其诛己，久之乃敢自言，遂立以为齐王，保莒城以拒燕，布告国中曰：“王已立在莒矣！”\u003cbr/\u003e\u003cbr/\u003e     赵王得楚和氏璧，秦昭王欲之，请易以十五城。赵王欲勿与，畏秦强，欲与之，恐见欺。以问蔺相如，对曰：“秦以城求璧而王不许，曲在我矣；我与之璧而秦不与我城，则曲在秦。均之二策，宁许以负秦。臣愿奉璧而往；使秦城不入，臣请完璧而归之。”赵王遣之。相如至秦，秦王无意偿赵城。相如乃以诈绐秦王，复取璧，遣从者怀之，间行归赵，而以身待命于秦。秦王以为贤而弗诛，礼而归之。赵王以相如为上大夫。\u003cbr/\u003e\u003cbr/\u003e     卫嗣君薨，子怀君立。嗣君好察微隐，县令有发褥而席敝者，嗣君闻之，乃赐之席。令大惊，以君为神。又使人过关市，赂之以金，既而召关市，问有客过与汝金，汝回遣之，关市大恐。又爱泄姬，重如耳，而恐其因爱重以壅己也，乃贵薄疑以敌如耳，尊魏妃以偶泄姬，曰：“以是相参也。”\u003cbr/\u003e\u003cbr/\u003e     荀子论之曰：成侯、嗣君，聚敛计数之君也，未及取民也。子产，取民者也，未及为政也。管仲，为政者也，未及修礼也。故修礼者王，为政者强，取民者安，聚敛者亡。\u003cbr/\u003e\u003cbr/\u003e     三十三年己卯，公元前二八二年秦伐赵，拔两城。\u003cbr/\u003e\u003cbr/\u003e     三十四年庚辰，公元前二八一年秦伐赵，拔石城。\u003cbr/\u003e\u003cbr/\u003e     秦穰侯复为丞相。\u003cbr/\u003e\u003cbr/\u003e     楚欲与齐、韩共伐秦，因欲图周。王使东周武公谓楚令尹昭子曰：“周不可图也。”昭子曰：“乃图周，则无之；虽然，何不可图？”武公曰：“西周之地，绝长补短，不过百里。名为天下共主，裂其地不足以肥国，得其众不足以劲兵。虽然，攻之者名为弑君。然而犹有欲攻之者，见祭器在焉故也。夫虎肉臊而兵利身，人犹攻之；若使泽中之麋蒙虎之皮，人之攻之也必万倍矣。裂楚之地，足以肥国；诎楚之名，足以尊主。今子欲诛残天下之共主，居三代之传器，器南，则兵至矣。”于是楚计辍不行。\u003cbr/\u003e\u003cbr/\u003e     三十五年辛巳，公元前二八零年秦白起败赵军，斩首二万，取代光狼城。又使司马错发陇西兵，因蜀攻楚黔中，拔之。楚献汉北及上庸地。\u003cbr/\u003e\u003cbr/\u003e     三十六年壬午，公元前二七九年秦白起伐楚，取鄢、邓、西陵。","cnt":0,"sort":6629727,"author":"司马光","prev":"6629726.html","next":"6629728.html","book_title":"资治通鉴","updateTimeFmt":"2024-03-28 17:25:38","category":"都市小说"}