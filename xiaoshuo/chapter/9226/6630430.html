{"id":0,"code":"6630430.html","title":"第707章 (3)","latest_chapter_name":"正文 第800章 (3)","xiao_shuo_code":"9226","content":"\u003cbr/\u003e\u003cbr/\u003e    李茂贞勒兵不解，请诛杜让能然后还镇，崔昭纬复从而挤之。冬，十月，赐让能及其弟户部侍郎弘徽自尽。复下诏布告中外，称“让能举枉错直，爱憎系于一时；鬻狱卖官，聚敛逾于巨万。”自是朝廷动息皆禀于邠、岐，南、北司往往依附二镇以邀恩泽。有崔鋋、王超者，为二镇判官，凡天子有所可否，其不逞者，辄诉于鋋、超，二人则教茂贞、行瑜上章论之，朝廷少有依违，其辞语已不逊。制复以茂贞为凤翔节度使兼山南西道节度使、守中书令，于是茂贞尽有凤翔、兴元、洋、陇秦等十五州之地。以徐彦若为御史大夫。\u003cbr/\u003e\u003cbr/\u003e     戊戌，以泉州刺史王潮为福建观察使。\u003cbr/\u003e\u003cbr/\u003e     舒州刺史倪章弃城走，杨行密以李神福为舒州刺史。\u003cbr/\u003e\u003cbr/\u003e     邠宁节度使、守侍中兼中书令王行瑜求为尚书令；韦昭度密奏：“太宗以尚书令执政，遂登大位，自是不以授人臣。惟郭子仪以大功拜尚书令，终身避让。行瑜安可轻议！”十一月，以行瑜为太师，赐号尚父，仍赐铁券。\u003cbr/\u003e\u003cbr/\u003e     十二月，朱全忠请徙盐铁于汴州以便供军；崔昭纬为全忠新破徐、郓，兵力倍增，若更判盐铁，不可复制，乃赐诏开谕之。\u003cbr/\u003e\u003cbr/\u003e     汴将葛从周攻齐州刺史朱威，朱瑄、朱瑾引兵救之。\u003cbr/\u003e\u003cbr/\u003e     初，武安节度使周岳杀闵勖，据潭州，邵州刺史邓处讷闻而哭之，诸将入吊，处讷曰：“吾与公等咸受仆射大恩，今周岳无状杀之，吾欲与公等竭一州之力，为仆射报仇，可乎？”皆曰：“善！”于是训卒厉兵，八年，乃结朗州刺史雷满共攻潭州，克之，斩岳，自称留后。\u003cbr/\u003e\u003cbr/\u003e     乾宁元年甲寅，公元八九四年春，正月，乙丑朔，赦天下，改元。李茂贞入朝，大陈兵自卫，数日归镇。\u003cbr/\u003e\u003cbr/\u003e     以李匡筹为卢龙节度使。\u003cbr/\u003e\u003cbr/\u003e     二月，朱全忠自将击朱瑄，军于鱼山。瑄与瑾合兵攻之，兖、郓兵大败，死者万馀人。\u003cbr/\u003e\u003cbr/\u003e     以右散骑常侍郑綮为礼部侍郎、同平章事。綮好诙谐，多为歇后诗，讥嘲时事；上以为有所蕴，手注班簿，命以为相，闻者大惊。堂吏往告之，綮笑曰：“诸君大误，使天下更无人，未至郑綮！”史曰：“特出圣意。”綮曰：“果如是，奈人笑何！”既而贺客至，綮搔首言曰：“歇后郑五作宰相，时事可知矣！”累让不获，乃视事。\u003cbr/\u003e\u003cbr/\u003e     以邵州刺史邓处讷为武安节度使。\u003cbr/\u003e\u003cbr/\u003e     彰义节度使张钧薨，表其兄鐇为留后。\u003cbr/\u003e\u003cbr/\u003e     三月，黄州刺史吴讨举州降杨行密。\u003cbr/\u003e\u003cbr/\u003e     邢州城中食尽，甲申，李存孝登城谓李克用曰：“儿蒙王恩得富贵，苟非困于谗慝，安肯舍父子而从仇雠乎！愿一见王，死不恨！”克用使刘夫人视之。夫人引存孝出见克用，存孝泥首谢罪曰：“儿粗立微劳，存信逼儿，失图至此！”克用叱之曰：“汝遗朱全忠、王閒书，毁我万端，亦存信教汝乎！”囚之，归于晋阳，车裂于牙门。存孝骁勇，克用军中皆莫及；常将骑兵为先锋，所向无敌，身被重铠，腰弓髀槊，独舞铁楇陷陈，万人辟易。每以二马自随，马稍乏，就阵中易之，出入如飞。克用惜其才，意临刑诸将必为之请，因而释之。既而诸将疾其能，竟无一人言者。既死，克用为之不视事者旬日，私恨诸将，而于李存信竟无所谴。又有薛阿檀者，其勇与存孝相侔，诸将疾之，常不得志，密与存孝通；存孝诛，恐事泄，遂自杀。自是克用兵势浸弱，而朱全忠独盛矣。克用表马师素为邢洺节度使。\u003cbr/\u003e\u003cbr/\u003e     朱全忠遣军将张从晦慰抚寿州。从晦陵侮刺史江彦温而与诸将夜饮；彦温疑其谋己，明日，尽杀在席诸将，以书谢全忠而自杀。军中推其子从顼知军州事，全忠为之腰斩从晦。\u003cbr/\u003e\u003cbr/\u003e     五月，加镇海节度使钱閔同平章事。\u003cbr/\u003e\u003cbr/\u003e     刘建锋、马殷引兵至澧陵，邓处讷遣邵州指挥使蒋勋、邓继崇将步骑三千守龙回关。殷先至关下，遣使诣勋，勋等以牛酒犒师。殷使说勋曰：“刘骧智勇兼人，术家言当兴翼、轸间。今将十万众，精锐无敌，而君以乡兵数千拒之，难矣。不如先下之，取富贵，还乡里，不亦善乎！”勋等然之，谓众曰：“东军许吾属还。”士卒皆欢呼，弃旗帜铠仗遁去。建锋令前锋衣其甲，张其旗，趋潭州。潭人以为邵州兵还，不为备。建锋入径入府，处讷方宴，擒斩之。戊辰，建锋潭州，自称留后。\u003cbr/\u003e\u003cbr/\u003e     王建攻彭州，城中人相食，彭州内外都指挥使赵章出降。王先成请筑龙尾道，属于女墙。丙子，西川兵登城，杨晟犹帅众力战，刀子都虞候王茂权斩之。获彭州马步使安师建，建欲使为将，师建泣谢曰：“师建誓与杨司徒同生死，不忍复戴日月，惟速死为惠。”再三谕之，不从，乃杀之，礼葬而祭之。更赵章姓名曰王宗勉，王茂权名曰宗训，又更王钊名曰宗谨，李绾姓曰王宗勉，王茂权名曰宗训，又更王钊名曰宗谨，李绾姓名曰王宗绾。\u003cbr/\u003e\u003cbr/\u003e     辛卯，中书侍郎、同平章事郑延昌罢为右仆射。\u003cbr/\u003e\u003cbr/\u003e     朱瑄、朱瑾求救于河东，李克用遣骑将安福顺及弟福庆、福迁督精骑五百假道于魏，渡河应之。\u003cbr/\u003e\u003cbr/\u003e     武昌节度使杜洪攻黄州，杨行密遣行营都指挥使朱延寿等救之。\u003cbr/\u003e\u003cbr/\u003e     六月，甲午，以宋州刺史张廷范为武宁节度使，从朱全忠之请也。\u003cbr/\u003e\u003cbr/\u003e     蕲州刺史冯敬章邀击淮南军，朱延寿攻蕲州，不克。\u003cbr/\u003e\u003cbr/\u003e     戊午，以翰林学士承旨、礼部尚书李溪同平章事；方宣制，水部郎中知制诰刘崇鲁出班掠麻恸哭。上召崇鲁，问其故，对言：“溪奸邪，依附杨复恭、西门君遂，得在翰林，无相业，恐危社稷。”溪竟罢为太子少傅。溪，鄜之孙也。上师溪为文，崔昭纬恐溪为相，分己权，故使崇鲁沮之。溪十表自讼，丑诋崇鲁父符“受赃枉法，事觉自杀；弟崇望与杨复恭深交，崇鲁庭拜田令孜，为朱玫作劝进表，乃云臣交结内臣，何异抱赃唱贼！且故事，絡巾惨带，不入禁庭。臣果不才，崇鲁自应上章论列，岂于正殿恸哭！为国不祥，无人臣礼，乞正其罪。”诏停崇鲁见任。溪犹上表不已，乞行诛窜，表数千言，诟詈无所不至。\u003cbr/\u003e\u003cbr/\u003e     李克用大破吐谷浑，杀赫连铎，擒白义诚。\u003cbr/\u003e\u003cbr/\u003e     秋，七月，李茂贞遣兵攻阆州，拨之，杨复恭、杨守亮、杨守信帅其族党犯围走。\u003cbr/\u003e\u003cbr/\u003e     礼部侍郎、同平章事郑綮自以不合众望，累表避位，诏以太子少保致仕；以御史大夫徐彦若为中书侍郎兼吏部尚书、同平章事。\u003cbr/\u003e\u003cbr/\u003e     绵州刺史杨守厚卒，其将常再荣举城降王建。\u003cbr/\u003e\u003cbr/\u003e     杨复恭、守亮、守信将自商山奔河东，至乾元，遇华州兵，获之。八月，韩建献于阙下，斩于独柳。李茂贞献复恭遗守亮书，诉致仕之由云：“承天门乃隋家旧业，大侄但积粟训兵，勿贡献。吾于荆榛中立寿王，才得尊位，废定策国老，有如此负心门生天子！”昭义节度使康君立诣晋阳谒李克用。己未，克用会诸将饮博，酒酣，克用语及李存孝，流涕不已。君立素与李存信善，一言忤旨。克用拨剑斫之，囚于马步司。九月，庚申朔，出之，君立已死。克用表云州刺史薛志诚为昭义留后。\u003cbr/\u003e\u003cbr/\u003e     冬，十月，丁酉，封皇子祤为棣王，禊为虔王，禋为沂王，祎为遂王。\u003cbr/\u003e\u003cbr/\u003e     刘仁恭数因盖寓献策于李克用，愿得兵万人取幽州。克用方攻邢州，分兵数千，欲纳仁恭于幽州，不克。李匡筹益骄，数侵河东之境。克用怒，十一月，大举兵攻匡筹，拨武州，进围新州。\u003cbr/\u003e\u003cbr/\u003e     以泾原留后张鐇为彰义节度使。\u003cbr/\u003e\u003cbr/\u003e     朱全忠遣使至泗州，使者陵慢刺史张谏，谏举州降杨行密。行密遣押牙唐令回持茶万馀斤如汴宋贸易，全忠执令回，尽取其茶。扬、汴始有隙。\u003cbr/\u003e\u003cbr/\u003e     十二月，李匡筹遣大将将步骑数万救新州，李克用选精兵逆战于段庄，大破之，斩首万馀级，生擒将校三百人，以练纟斥之，徇于城下。是夕，新州降。辛亥，进攻妫州。壬子，匡筹复发兵出居庸关，克用使精骑当其前以疲之，遣步将李存审自他道出其背夹击之，幽州兵大败，杀获万计。甲寅，李匡筹挈其族奔沧州，义昌节度使卢彦威利其辎重、妓妾，遣兵攻之于景城，杀之，尽俘其众。存审本姓苻，宛丘人，克用养以为子。丙辰，克用进军幽州，其大将请降。匡筹素暗懦，初据军府，兄匡威闻之，谓诸将曰：“兄失弟得，不出吾家，亦复何恨！但惜匡筹才短，不能保守，得及二年，幸矣。”\u003cbr/\u003e\u003cbr/\u003e     加匡国节度使王行约检校待中。\u003cbr/\u003e\u003cbr/\u003e     吴讨畏杜洪之逼，纳印请代于杨行密，行密以先锋指挥使瞿章权知黄州。\u003cbr/\u003e\u003cbr/\u003e     是岁，黄连洞蛮二万围汀州，福建观察使王潮遣其将李承勋将万人击之；蛮解去，承勋追击之，至浆水口，破之。闽地略定。潮遣僚佐巡州县，劝农桑，定租税，交好邻道，保境息民，闽人安之。\u003cbr/\u003e\u003cbr/\u003e     封州刺史刘廉卒，子隐居丧于贺江，士民百馀人谋乱，隐一夕尽诛之。岭南节度使刘崇龟召补右都押牙兼贺水镇使；未几，表为封州刺史。\u003cbr/\u003e\u003cbr/\u003e     义胜节度使董昌为政苛虐，于常赋之外，加敛数倍，以充贡献及中外馈遗，每旬发一纲，金万两，银五千鋋，越绫万五千匹，他物称是，用卒五百人，或遇雨雪风水违程，则皆死。责奉为天下最，由是朝廷以为忠，宠命相继，官至司徒、同平章事，爵陇西郡王。是建生祠于越州，制度悉如禹庙，命民间祷赛者，无得之禹庙，皆之生祠。昌求为越王，朝廷未之许，昌不悦曰：“朝廷欲负我矣，我累年贡献无算而惜一越王邪！”有谄之者曰：“王为越王，曷若为越帝。”于是民间讹言时世将变，竞相帅填门喧噪，请昌为帝。昌大喜，遣人谢之曰：“天时未至，时至我自为之。”其僚佐吴瑶、都虞候李畅之等皆劝成之，吏民献谣谶符瑞者不可胜纪，其始赏之以钱数百缗，既而献者日多，稍减至五百、三百而已，昌曰：“谶云‘兔子上金床’，此谓我也。我生太岁在卯，明年复在卯，二月卯日卯时，吾称帝之秋也。”","cnt":0,"sort":6630430,"author":"司马光","prev":"6630429.html","next":"6630431.html","book_title":"资治通鉴","updateTimeFmt":"2024-03-28 17:25:38","category":"都市小说"}