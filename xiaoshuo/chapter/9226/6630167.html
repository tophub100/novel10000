{"id":0,"code":"6630167.html","title":"第444章 (1)","latest_chapter_name":"正文 第800章 (3)","xiao_shuo_code":"9226","content":"\u003cbr/\u003e\u003cbr/\u003e    陈纪四（起强围大渊献，尽重光单阏，凡五年）\u003cbr/\u003e\u003cbr/\u003e     临海王\u003cbr/\u003e\u003cbr/\u003e     光大元年丁亥，公元五六七年春，正月，癸酉朔，日有食之。\u003cbr/\u003e\u003cbr/\u003e     尚书左仆射袁枢卒。\u003cbr/\u003e\u003cbr/\u003e     乙亥，大赦，改元。\u003cbr/\u003e\u003cbr/\u003e     辛卯，帝祀南郊。\u003cbr/\u003e\u003cbr/\u003e     壬辰，齐上皇还邺。\u003cbr/\u003e\u003cbr/\u003e     己亥，周主耕籍田。\u003cbr/\u003e\u003cbr/\u003e     二月，壬寅朔，齐主加元服，大赦。\u003cbr/\u003e\u003cbr/\u003e     初，高祖为梁州，用刘师知为中书舍人。师知涉学工文，练习仪体，历世祖朝，虽位宦不迁，而委任甚重，与扬州刺史安成王顼、尚书仆射到仲举同受遗诏辅政。师知、仲举恒居禁中，参决众事，顼与左右三百人入居尚书省。师知见顼地望权势为朝野所属，心忌之，与尚书左丞王暹等谋出顼于外。众犹豫，未敢先发。东宫通事舍人殷不佞，素以名节自任，又受委东宫，乃驰诣相府，矫敕谓顼曰：“今四方无事，王可还东府经理州务。”\u003cbr/\u003e\u003cbr/\u003e     顼将出，中记室毛喜驰入见顼曰：“陈有天下日浅，国祸继臻，中外危惧。太后深惟至计，令王入省共康庶绩。今日之言，必非太后之意。宗社之重，愿王三思，须更闻奏，无使奸人得肆其谋。今出外即受制于人，譬如曹爽，愿作富家翁，其可得邪！”顼遣喜与领军将军吴明彻筹之，明彻曰：“嗣君谅暗，万机多阙。殿下亲实周、邵，当辅安社稷，愿留中勿疑。”顼乃称疾，召刘师知，留之与语，使毛喜先入言于太后。太后曰：“今伯宗幼弱，政事并委二郎。此非我意。”喜又言于帝。帝曰：“此自师知等所为，朕不知也。”喜出，以报顼。顼囚师知，自入见太后及帝，极陈师知之罪，仍自草敕请画，以师知付廷尉。其夜，于狱中赐死。以到仲举为金紫光禄大夫。王暹、殷不佞并付治。不佞，不豁之弟也，少有孝行，顼雅重之，故独得不死，免官而已。王暹伏诛。自是国政尽归于顼。\u003cbr/\u003e\u003cbr/\u003e     右卫将军会稽韩子高镇领军府，在建康诸将中士马最盛，与仲举通谋。事未发。毛喜请简人马配子高，并赐铁、炭，使修器甲。顼惊曰：“子高谋反，方欲收执，何为更如是邪？”喜曰：“山陵始毕，边寇尚多，而子高受委前朝，名为杖顺。若收之，恐不时受首，或能为人患。宜推心安诱，使不自疑，伺间图之，一壮士之力耳。”顼深然之。\u003cbr/\u003e\u003cbr/\u003e     仲举既废归私第，心不自安。子郁，尚世祖妹信义长公主，除南康内史，未之官。子高亦自危，求出为衡、广诸镇；郁每乘小舆，蒙妇人衣，与子高谋。会前上虞令陆昿及子高军主告其谋反。顼在尚书省，因召文武在位议立皇太子。平旦，仲举、子高入省，皆执之，并郁送廷尉，下诏，于狱赐死，馀党一无所问。\u003cbr/\u003e\u003cbr/\u003e     辛亥，南豫州刺史余孝顷坐谋反诛。\u003cbr/\u003e\u003cbr/\u003e     癸丑，以东扬州刺史始兴王伯茂为中卫大将军、开府仪同三司。伯茂，帝之母弟也，刘师知、韩子高之谋，伯茂皆预之；司徒顼恐扇动中外，故以为中卫，专使之居禁中，与帝游处。\u003cbr/\u003e\u003cbr/\u003e     三月，甲午，以尚书右仆射沈钦为侍中、左仆射。\u003cbr/\u003e\u003cbr/\u003e     夏，四月，癸丑，齐遣散骑常侍司马幼之来聘。\u003cbr/\u003e\u003cbr/\u003e     湘州刺史华皎闻韩子高死，内不自安，缮甲聚徒，抚循所部，启求广州，以卜朝廷之意。司徒顼伪许之，而诏书未出。皎遣使潜引周兵，又自归于梁，以其子玄响为质。\u003cbr/\u003e\u003cbr/\u003e     五月，癸巳，顼以丹杨尹吴明彻为湘州刺史。\u003cbr/\u003e\u003cbr/\u003e     甲午，齐以东平王俨为尚书令。司徒顼遣吴明彻帅舟师三万趣郢州，丙申，遣征南大将军淳于量帅舟师五万继之，又遣冠武将军杨文通从安成步道出茶陵，巴山太守黄法慧从宜阳出澧陵，共袭华皎，并与江州刺史章昭达、郢州刺史程灵洗合谋进讨。六月，壬寅，以司空徐度为车骑将军，总督建康诸军，步道趣湘州。\u003cbr/\u003e\u003cbr/\u003e     辛亥，周主尊其母叱奴氏为皇太后。\u003cbr/\u003e\u003cbr/\u003e     己未，齐封皇弟仁机为西河王，仁约为乐浪王，仁俭为颍川王，仁雅为安乐王，仁直为丹杨王，仁谦为东海王。\u003cbr/\u003e\u003cbr/\u003e     华皎使者至长安；梁王亦上书言状，且乞师；周人议出师应之。司会崔猷曰：“前岁东征，死伤过半。比虽循抚，疮痍未复。今陈氏保境息民，共敦邻好，岂可利其土地，纳其叛臣，违盟约之信，兴无名之师乎！”晋公护不从。闰六月，戊寅，遣襄州总管卫公直督柱国陆通、大将军田弘、权景宣、元定等将兵助之。\u003cbr/\u003e\u003cbr/\u003e     辛巳，齐左丞相咸阳武王斛律金卒，年八十。金长子光为大将军，次子羡及孙武都并开府仪同三司，出镇方岳，其馀子孙封侯贵显者众甚。门中一皇后，二太子妃，三公主，事齐三世，贵宠无比。自肃宗以来，礼敬尤重，每朝见，常听乘步挽车至阶，或以羊车迎之。然金不以为喜，尝谓光曰：“我虽不读书，闻古来外戚鲜有能保其族者。女若有宠，为诸贵所嫉；无宠，为天子所憎。我家直以勋劳致富贵，何必藉女宠也！”\u003cbr/\u003e\u003cbr/\u003e     壬午，齐以东平王俨录尚书事，以左仆射赵彦深为尚书令，数远为左仆射，中书监徐之才为右仆射。定远，昭之子也。\u003cbr/\u003e\u003cbr/\u003e     秋，七月，戊申，立皇子至泽为太子。\u003cbr/\u003e\u003cbr/\u003e     八月，齐以任城王湝为太师，冯翊王润为大司马，段韶为左丞相，贺拔仁为右丞相，侯莫陈相为太宰，娄睿为太傅，斛律光为太保，韩祖念为大将军，赵郡王睿为太尉，东平王俨为司徒。\u003cbr/\u003e\u003cbr/\u003e     俨有宠于上皇及胡后，时兼京畿大都督，领军大将军，领御史中丞。魏朝故事：中丞出，与皇太子分路，王公皆遥驻，车去牛，顿轭于地，以待其过；其或迟违，则前驱以赤棒棒之。自迁邺以后，此仪废绝，上皇欲尊宠俨，命一遵旧制。俨初从北宫出，将上中丞，凡京畿步骑、领军官属、中丞威仪、司徒卤簿，莫不毕从。上皇与胡后张幕于华林园东门外而观之，遣中使骤马趣仗。不得入，自言奉敕，赤棒应声碎其鞍，马惊，人坠。上皇大笑，以为善，更敕驻车，劳问良久。观者倾邺城。\u003cbr/\u003e\u003cbr/\u003e     俨恒在宫中，坐含光殿视事，诸父皆拜之。上皇或时如并州，俨恒居守。每送行，或半路，或至晋阳乃还。器玩服饰，皆与齐主同，所须悉官给。尝于南宫见新冰早李，还，怒曰：“尊兄已有，我何竟无！”自是齐主或先得新奇，属官及工人必获罪。俨性刚决，尝言于上皇曰：“尊兄懦，何能帅左右！”上皇每称其才，有废立意，胡后亦劝之，既而中止。\u003cbr/\u003e\u003cbr/\u003e     华皎遣使诱章昭达，昭达执送建康。又诱程灵洗，灵洗斩之。皎以武州居其心腹，遣使旅都督陆子隆，子隆不从；遣兵攻之，不克。巴州刺史戴僧朔等并隶于皎，长沙太守曹庆等，本隶皎下，遂为之用。司徒顼恐上流守宰皆附之，乃曲赦湘、巴二州。九月，乙巳，悉诛皎家属。\u003cbr/\u003e\u003cbr/\u003e     梁以皎为司空，遣其柱国王操将兵二万会之。周权景宣将水军，元定将陆军，卫公直总之，与皎俱下。淳于量军夏口，直军鲁山，使元定以步骑数千围郢州。皎军于白螺，与吴明彻等相持。徐度、杨文通由岭路袭湘州，尽获其所留军士家属。\u003cbr/\u003e\u003cbr/\u003e     皎自巴陵与周、梁水军顺流乘风而下，军势甚盛，战于沌口。量、明彻募军中小舰，多赏金银，令先出当西军大舰受其拍；西军诸舰发拍皆尽，然后量等以大舰拍之，西军舰皆碎，没于中流。西军又以舰载薪，因风纵火。俄而风转，自焚，西军大败。皎与戴僧朔单舸走，过巴陵，不敢登岸，径奔江陵；卫公直亦奔江陵。\u003cbr/\u003e\u003cbr/\u003e     元定孤军，进退无路，斫竹开径，且战且引。欲趣巴陵，巴陵已为徐度等所据，度等遣使伪与结盟，许纵之还国；定信之，解仗就度，度执之，尽俘其众，并擒梁大将军李广。定愤恚而卒。\u003cbr/\u003e\u003cbr/\u003e     皎党曹庆等四下馀人并伏诛。唯以岳阳太守章昭裕，昭达之弟，桂阳太守曹宣，高祖旧臣，衡阳内史汝阴任忠，尝有密启，皆宥之。\u003cbr/\u003e\u003cbr/\u003e     吴明彻乘胜攻梁河东，拔之。\u003cbr/\u003e\u003cbr/\u003e     周卫公直归罪于梁柱国殷亮；梁主知非其罪，然不敢违，遂诛之。\u003cbr/\u003e\u003cbr/\u003e     周与陈既交恶，周沔州刺史裴宽白襄州总管，请益戍兵，并迁城于羊蹄山以避水。总管兵未至，程灵洗舟师奄至城下。会大雨，水暴涨，灵洗引大舰临城发拍，击楼堞皆碎，矢石昼夜攻之三十馀日；陈人登城，宽犹帅众执短兵拒战；又二日，乃擒之。\u003cbr/\u003e\u003cbr/\u003e     丁巳，齐上皇如晋阳。山东水，饥，僵尸满道。\u003cbr/\u003e\u003cbr/\u003e     冬，十月，甲申，帝享太庙。\u003cbr/\u003e\u003cbr/\u003e     十一月，戊戌朔，日有食之。\u003cbr/\u003e\u003cbr/\u003e     丙午，齐大赦。\u003cbr/\u003e\u003cbr/\u003e     癸丑，周许穆公宇文贵自突厥还，卒于张掖。\u003cbr/\u003e\u003cbr/\u003e     齐上皇还邺。十二月，周晋公护母卒，诏起，令视事。\u003cbr/\u003e\u003cbr/\u003e     齐秘书监祖琫，与黄门侍郎刘逖友善。琫欲求宰相，乃疏赵彦深、元文遥、和士开罪状，令逖奏之，逖不敢通。彦深等闻之，先诣上皇自陈。上皇大怒，执琫，诘之，琫因陈士开、文遥、彦深等朋党、弄权、卖官、鬻狱事。上皇曰：“尔乃诽谤我！”琫曰：“臣不敢诽谤，陛下取人女。”上皇曰：“我以其饥馑，收养之耳。”琫曰：“何不开仓振给，乃买入后宫乎？”上皇益怒，以刀环筑其口，鞭杖乱下，将扑杀之。琫呼曰：“陛下勿杀臣，臣为陛下合金丹。”遂得少宽。琫曰：“陛下有一范增不能用。”上皇又怒曰：“尔自比范增，以我为项羽邪？”琫曰：“项羽布衣，帅乌合之众，五年而成霸业。陛下藉父兄之资，才得至此，臣以为项羽未易可轻。”上皇愈怒，令以土塞其口。琫且吐且言，乃鞭二百，配甲坊，寻徙光州，敕令牢掌。别驾张奉福曰：“牢者，地牢也。”乃置地牢中，桎梏不离身；夜以芜菁子为烛，眼为所熏，由是失明。\u003cbr/\u003e\u003cbr/\u003e     齐七兵尚书毕义云为治酷忍，非人理所及，于家尤甚。夜为盗所杀，遗其刀，验之，其子善昭所佩刀也。有司执善昭，诛之。\u003cbr/\u003e\u003cbr/\u003e     光大二年戊子，公元五六八年春，正月，己亥，安成王顼进位太傅，领司徒，加殊礼。\u003cbr/\u003e\u003cbr/\u003e     辛丑，周主祀南郊。\u003cbr/\u003e\u003cbr/\u003e     癸亥，齐主使兼散骑常侍郑大护来聘。\u003cbr/\u003e\u003cbr/\u003e     湘东忠肃公徐度卒。\u003cbr/\u003e\u003cbr/\u003e     二月，丁卯，周主如武功。\u003cbr/\u003e\u003cbr/\u003e     突厥木杆可汗贰于周，更许齐人以昏，留陈公纯等数年不返。会大雷风，坏其穹庐，旬日不止。木杆惧，以为天谴，即备礼送其女于周，纯等奉之以归。三月，癸卯，至长安，周主行亲迎之礼。甲辰，周大赦。\u003cbr/\u003e\u003cbr/\u003e     乙巳，齐以东平王俨为大将军，南阳王绰为司徒，开府仪同三司徐显秀为司空，广宁王孝珩为尚书令。\u003cbr/\u003e\u003cbr/\u003e     戊午，周燕文公于谨卒。谨勋高位重，而事上益恭，每朝参，所从不过二三骑。朝廷有大事，多与谨谋之。谨尽忠补益，于功臣中特被亲信，礼遇隆重，始终无间；教训诸子，务存静退，而子孙蕃衍，率皆显达。\u003cbr/\u003e\u003cbr/\u003e     吴明彻乘胜进攻江陵，引水灌之，梁主出顿纪南以避之。周总管田弘从梁主，副总管高琳与梁仆射王操守江陵三城，昼夜拒战十旬。梁将马武、吉彻击明彻，败之。明彻退保公安，梁主乃得还。夏，四月，辛巳，周以达奚武为太傅，尉迟迥为太保，齐公宪为大司马。\u003cbr/\u003e\u003cbr/\u003e     齐上皇如晋阳。\u003cbr/\u003e\u003cbr/\u003e     齐尚书左仆射徐之才善医，上皇有疾，之才疗之，既愈，中书监和士开欲得次迁，乃出之才为兖州刺史。五月，癸卯，以尚书右仆射胡长仁为左仆射，士开为右仆射。长仁，太上皇后之兄也。\u003cbr/\u003e\u003cbr/\u003e     庚戌，周主享太庙；庚申，如醴泉宫。\u003cbr/\u003e\u003cbr/\u003e     壬戌，齐上皇还邺。\u003cbr/\u003e\u003cbr/\u003e     秋，七月，壬寅，周随桓公杨忠卒，子坚袭爵。坚为开府仪同三司、小宫伯，晋公护欲引以为腹心。坚以白忠，忠曰：“两姑之间难为妇，汝其勿往！”坚乃辞之。\u003cbr/\u003e\u003cbr/\u003e     丙午，帝享太庙。\u003cbr/\u003e\u003cbr/\u003e     戊午，周主还长安。\u003cbr/\u003e\u003cbr/\u003e     壬戌，封皇弟伯智为永阳王，伯谋为桂阳王。\u003cbr/\u003e\u003cbr/\u003e     八月，齐请和于周，周遣军司马陆程等聘于齐；九月，丙申，齐使侍中斛斯文略报之。\u003cbr/\u003e\u003cbr/\u003e     冬，十月，癸亥，周主享太庙。\u003cbr/\u003e\u003cbr/\u003e     庚午，帝享太庙。\u003cbr/\u003e\u003cbr/\u003e     辛巳，齐以广宁王孝珩录尚书事，左仆射胡长仁为尚书令，右仆射和士开为左仆射，中书监唐邕为右仆射。\u003cbr/\u003e\u003cbr/\u003e     十一月，壬辰朔，日有食之。\u003cbr/\u003e\u003cbr/\u003e     齐遣兼散骑常侍李谐来聘。\u003cbr/\u003e\u003cbr/\u003e     甲辰，周主如岐阳。\u003cbr/\u003e\u003cbr/\u003e     周遣开府仪同三司崔彦等聘于齐。\u003cbr/\u003e\u003cbr/\u003e     始兴王伯茂以安成王顼专政，意甚不平，屡肆恶言。甲寅，以太皇太后令，诬帝，云与刘师知、华皎等通谋。且曰：“文皇知子之鉴，事等帝尧；传弟之怀，又符太伯。今可还申曩志，崇立贤君。”遂废帝为临海王，以安成王入纂。又下令，黜伯茂为温麻侯，置诸别馆，安成王使盗邀之于道，杀之车中。\u003cbr/\u003e\u003cbr/\u003e     齐上皇疾作，驿追徐之才，未至。辛未，疾亟，以后事属和士开，握其手曰：“勿负我也！”遂殂于士开之手。明日，之才至，复遣还州。\u003cbr/\u003e\u003cbr/\u003e     士开秘丧三日不发。黄门侍郎冯子琮问其故，士开曰：“神武、文襄之丧，皆秘不发。今至尊年少，恐王公有贰心者，意欲尽追集于凉风堂，然后与公议之。”士开素忌太尉录尚书事赵郡王睿及领军娄定远，子琮恐其矫遗诏出睿于外，夺定远禁兵，乃说之曰：“大行先已传位于今上，群臣富贵者，皆至尊父子之恩，但令在内贵臣一无改易，王公必无异志。世异事殊，岂得与霸朝相比！且公不出宫门已数日，升遐之事，行路皆传，久而不举，恐有他变。”士开乃发丧。\u003cbr/\u003e\u003cbr/\u003e     丙子，大赦。戊寅，尊太上皇后为皇太后。\u003cbr/\u003e\u003cbr/\u003e     侍中尚书左仆射元文遥，以冯子琮，胡太后之妹夫，恐其赞太后干预朝政，与赵郡王睿、和士开谋，出子琮为郑州刺史。\u003cbr/\u003e\u003cbr/\u003e     世祖骄奢淫泆，役繁赋重，吏民苦之。甲申，诏：“所在百工细作，悉罢之。邺下、晋阳、中山宫人、官口之老病者，悉简放。诸家缘坐在流所者，听还。”","cnt":0,"sort":6630167,"author":"司马光","prev":"6630166.html","next":"6630168.html","book_title":"资治通鉴","updateTimeFmt":"2024-03-28 17:25:38","category":"都市小说"}