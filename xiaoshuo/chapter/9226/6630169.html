{"id":0,"code":"6630169.html","title":"第446章 (3)","latest_chapter_name":"正文 第800章 (3)","xiao_shuo_code":"9226","content":"\u003cbr/\u003e\u003cbr/\u003e    士开威权日盛，朝士不知廉耻者，或为之假子，与富商大贾同在伯仲之列。尝有一人士参士开疾，值医云：“王伤寒极重，他药无效，应服黄龙汤。”士开有难色。人士曰：“此物甚易服，王不须疑，请为王先尝之。”一举而尽。士开感其意，为之强服，遂得愈。\u003cbr/\u003e\u003cbr/\u003e     乙卯，周主还长安。\u003cbr/\u003e\u003cbr/\u003e     癸酉，刘以华山王凝为太傅。\u003cbr/\u003e\u003cbr/\u003e     司空章昭达攻梁，梁主与周总管陆腾拒之。周人于峡口南岩筑安蜀城，横引大索于江上，编苇为桥，以度军粮。昭达命军士为长戟，施于楼船上，仰割其索。索断，粮绝，因纵兵攻安蜀城，下之。\u003cbr/\u003e\u003cbr/\u003e     梁主告急于周襄州总管卫公直，直遣大将军李迁哲将兵救之。迁哲以其所部守江陵外城，自帅骑兵出南门，使步出北门，首尾邀击陈兵，陈兵多死。夜，陈兵窃于城西以梯登城，登者数百人。迁哲与陆腾力战拒之，乃退。\u003cbr/\u003e\u003cbr/\u003e     昭达又决龙川宁朔堤，引水灌江陵。腾出战于西堤，昭达兵不利，乃引还。\u003cbr/\u003e\u003cbr/\u003e     八月，辛卯，齐主如晋阳。\u003cbr/\u003e\u003cbr/\u003e     九月，乙巳，齐立皇子恒为太子。\u003cbr/\u003e\u003cbr/\u003e     冬，十月，辛巳朔，日有食之。\u003cbr/\u003e\u003cbr/\u003e     齐以广宁王孝珩为司徒，上洛王思宗为司空。复以梁永嘉王庄为开府仪同三司、梁王，许以兴复，竟不果。及齐亡，庄愤邑，卒于邺。\u003cbr/\u003e\u003cbr/\u003e     乙酉，上享太庙。\u003cbr/\u003e\u003cbr/\u003e     己丑，齐复威宗谥曰文宣皇帝，庙号显祖。\u003cbr/\u003e\u003cbr/\u003e     丁酉，周郑恒公达奚武卒。\u003cbr/\u003e\u003cbr/\u003e     十二月，丁亥，齐主还邺。\u003cbr/\u003e\u003cbr/\u003e     周大将军郑恪将兵平越巂，置西宁州。\u003cbr/\u003e\u003cbr/\u003e     周、齐争宜阳，久不决。勋州刺史韦孝宽谓其下曰：“宜阳一城之地，不足损益，两国争之，劳师弥年。彼岂无智谋之士，若弃崤东，来图汾北，我必失地。今宜速于华谷及长秋筑城以杜其意。脱其先我，图之实难。”乃画地形，且陈其状。晋公护谓使者曰：“韦公子孙虽多，数不满百。汾北筑城，遣谁过之？”事遂不行。\u003cbr/\u003e\u003cbr/\u003e     齐斛律光果出晋州道，于汾北筑华谷、龙门二城。光至汾东，与孝宽相见，光曰：“宜阳小城，久劳争战。今已舍彼，欲于汾北取偿，幸勿怪也。”孝宽曰：“宜阳，彼之要冲，汾北，我之所弃。我弃彼取，其偿安在！君辅翼幼主，位望隆重，不抚循百姓而极武穷兵，苟贪寻常之地，涂炭疲弊之民，窃为君不取也！”\u003cbr/\u003e\u003cbr/\u003e     光进围定阳，筑南汾城以逼之。周人释宜阳之围以救汾北。晋公护问计于齐公宪，宪曰：“兄宜暂出同州以为声势，宪请以精兵居前，随机攻取。”护从之。\u003cbr/\u003e\u003cbr/\u003e     太建三年辛卯，公元五七一年春，正月，癸丑，以尚书右仆射徐陵为左仆射。\u003cbr/\u003e\u003cbr/\u003e     丁巳，齐使兼散骑常侍刘环俊来聘。\u003cbr/\u003e\u003cbr/\u003e     辛酉，上祀南郊；辛未，祀北郊。\u003cbr/\u003e\u003cbr/\u003e     齐斛律光筑十三城于西境，马上以鞭指画而成，拓地五百里，而未尝伐功。又与周韦孝宽战于汾北，破之。齐公宪督诸将东拒齐师。\u003cbr/\u003e\u003cbr/\u003e     二月，辛巳，上祀明堂。丁酉，耕藉田。\u003cbr/\u003e\u003cbr/\u003e     壬寅，齐以兰陵王长恭为尉，赵彦深为司空，和士开录尚书事，徐之才为尚书令，唐邕为左仆射，吏部尚书冯子琮为右仆射，仍摄选。\u003cbr/\u003e\u003cbr/\u003e     子琮素谄附士开，至是，自以太后亲属，且典选，颇擅引用人，不复启禀，由是与士开有隙。\u003cbr/\u003e\u003cbr/\u003e     三月，丁丑，大赦。\u003cbr/\u003e\u003cbr/\u003e     周齐公宪自龙门渡河，斛律光退保华谷，宪攻拔其新筑五城。齐太宰段韶、兰陵王长恭将兵御周师，攻柏谷城，拔之而还。\u003cbr/\u003e\u003cbr/\u003e     夏，四月，戊寅朔，日有食之。\u003cbr/\u003e\u003cbr/\u003e     壬午，齐以琅邪王俨为太保。\u003cbr/\u003e\u003cbr/\u003e     壬辰，齐遣使来聘。\u003cbr/\u003e\u003cbr/\u003e     周陈公纯等取齐宜阳等九城，齐斛律光将步骑五万赴之。\u003cbr/\u003e\u003cbr/\u003e     五月，癸亥，周使纳言郑诩来聘。\u003cbr/\u003e\u003cbr/\u003e     周晋公护使中外府参军郭荣城于姚襄城南、定阳城西，齐段韶引兵袭周师，破之。六月，韶围定阳城，周汾州刺史杨敷固守不下。韶急攻之，屠其外城。时韶卧病，谓兰陵王长恭曰：“此城三百重涧，皆无走路；唯虑东直一道耳，贼必从此出，宜简精兵专守之，此必成擒。”长恭乃令壮士千馀人伏于东南涧口。城中粮尽，齐公宪总兵救之，惮韶，不敢进。敷帅见兵突围夜走，伏兵击擒之，尽俘其众。乙巳，齐取周汾州及姚襄城，唯郭荣所筑城独存。敷，愔之族子也。\u003cbr/\u003e\u003cbr/\u003e     敷子素，少多才艺，有大志，不拘小节。以其父守节陷齐，未蒙赠谥，上表申理。周主不许，至于再三，帝大怒，命左右斩之。素大言曰：“臣事无道天子，死其分也！”帝壮其言，赠敷大将军，谥曰忠壮，以素为仪同三司，渐见礼遇。帝命素为诏书，下笔立成，词义兼美，帝曰：“勉之，勿忧不富贵。”素曰：“但恐富贵来逼臣，臣无心图富贵也。”\u003cbr/\u003e\u003cbr/\u003e     齐斛律光与周师战于宜阳城下，取周建安等四戍，捕虏千馀人而还。军未至邺，齐主敕使散兵，光以军士多有功者，未得慰劳，乃密通表，请遣使宣旨，军仍且进，齐朝发使迟留。军还，将至紫陌，光乃驻营待使。帝闻光军已逼，心甚恶之，亟令舍人召光入见，然后宣劳散兵。\u003cbr/\u003e\u003cbr/\u003e     齐琅邪王俨以和士开、穆提婆等专横奢纵，意甚不平。二人相谓曰：“琅邪王眼光奕奕，数步射人，向者暂对，不觉汗出；吾辈见天子奏事尚不然。”由是忌之，乃出俨居北宫，五日一朝，不得无时见太后。\u003cbr/\u003e\u003cbr/\u003e     俨之除太保也，馀官悉解，犹带中丞及京畿。士开等以北城有武库，欲移俨于外，然后夺其兵权。治书侍御史王子宜，与俨所亲开府仪同三司高舍洛、中常侍刘辟强说俨曰：“殿下被疏，正由士开间构，何可出北宫入民间也！”俨谓侍中冯子琮曰：“士开罪重，儿欲杀之，何如？”子琮心欲废帝而立俨，因劝成之。\u003cbr/\u003e\u003cbr/\u003e     俨令子宜表弹士开罪，请付禁推。子琮杂它文书奏之，齐主不审省而可之。俨诳领军库狄伏连曰：“奉敕，令领军收士开。”伏连以告子琮，且请覆奏，子琮曰：“琅邪受敕，何必更奏。”伏连信之，发京畿军士，伏于神虎门外，并戒门者不听士开入。秋，七月，庚午旦，士开依常早参，伏连执士开手曰：“今有一大好事。”王子宜授以一函，云：“有敕，令王向台。”因遣军士护送。俨遣都督冯永洛就台斩之。\u003cbr/\u003e\u003cbr/\u003e     俨本意唯杀士开，其党因逼俨曰：“事既然，不可中止。”俨遂帅京畿军士三千馀人屯千秋门。帝使刘桃枝将禁兵八十人召俨，桃枝遥拜。俨命反缚，将斩之，禁兵散走。帝又使冯子琮召俨，俨辞曰：“士开昔来实合万死，谋废至尊，剃家家发为尼，臣为是矫诏诛之。尊兄若欲杀臣，不敢逃罪。若敕臣，愿遣姊姊来迎，臣即入见。”姊姊，谓陆令萱也，俨欲诱出杀之。令萱执刀在帝后，闻之，战栗。\u003cbr/\u003e\u003cbr/\u003e     帝又使韩长鸾召俨，俨将入，刘辟强牵衣谏曰：“若不斩穆提婆母子，殿下无由得入。”广宁王孝珩、安德王延宗自西来，曰：“何不入？”辟强曰：“兵少。”延宗顾众而言曰：“孝昭帝杀杨遵彦，止八十人。今有数千，何谓少？”\u003cbr/\u003e\u003cbr/\u003e     帝泣启太后曰：“有缘，复见家家；无缘，永别！”乃急召斛律光，俨亦召之。\u003cbr/\u003e\u003cbr/\u003e     光闻俨杀士开，抚掌大笑曰：“龙子所为，固自不似凡人！”入，见帝于永巷。帝帅宿卫者步骑四百，授甲，将出战，光曰：“小儿辈弄兵，与交手即乱。鄙谚云：‘奴见大家心死。’至尊宜自至千秋门，琅邪必不敢动。”帝从之。\u003cbr/\u003e\u003cbr/\u003e     光步道，使人走出，曰：“大家来。”俨徒骇散。帝驻马桥上遥呼之，俨犹立不进，光就谓曰：“天子弟杀一夫，何所苦！”执其手，强引以前，请于帝曰：“琅邪王年少，肠肥脑满，轻为举措，稍长自不复然，愿宽其罪。”帝拔俨所带刀环，乱筑辫头，良久，乃释之。\u003cbr/\u003e\u003cbr/\u003e     收库狄伏连、高舍洛、王子宜、刘辟强、都督翟显贵，于后园支解，暴之都街。帝欲尽杀俨府文武职吏，光曰：“此皆勋贵子弟，诛之，恐人心不安。”赵彦深亦曰：“春秋》责帅。”于是罪之各有差。\u003cbr/\u003e\u003cbr/\u003e     太后责问俨，俨曰：“冯子琮教儿。”太后怒，遣使就内省以弓弦绞杀子琮，使内参以库车载尸归其家。自是太后常置俨于宫中，每食必自尝之。\u003cbr/\u003e\u003cbr/\u003e     八月，己亥，齐主如晋阳。九月，辛亥，齐以任城王湝为太宰，冯翊王润为太师。\u003cbr/\u003e\u003cbr/\u003e     己未，齐平原忠武王段韶卒。韶有谋略，得将士死力，出总军旅，入参帏幄，功高望重，而雅性温慎，得宰相体。事后母孝，闺门雍肃，齐勋贵之家，无能及者。\u003cbr/\u003e\u003cbr/\u003e     齐祖琫说陆令萱，出赵彦深为兖州刺史。齐主以琫为侍中。陆令萱说帝曰：“人称琅邪王聪明雄勇，当今无敌；观其相表，殆非人臣。自专杀以来，常怀恐惧，宜早为之计。”幸臣何洪珍等亦请杀之。帝未决，以食舆密迎琫，问之，琫称：“周公诛管叔，季友鸩庆父。”帝乃携俨之晋阳，使右卫大将军赵元侃诱俨执之，元侃曰：“臣昔事先帝，见先帝爱王。今宁就死，不忍行此。”帝出元侃为豫州刺史。\u003cbr/\u003e\u003cbr/\u003e     庚午，帝启太后曰：“明旦欲与仁威早出猎。”夜四鼓，帝召俨，俨疑之。陆令萱曰：“兄呼，儿何为不去！”俨出，至永巷，刘桃枝反接其手。俨呼曰：“乞见家家、尊兄。”桃枝以袖塞其口，反袍蒙头负出，至大明宫，鼻血满面，拉杀之，时年十四，裹之以席，埋于室内。帝使启太后，太后临哭，十馀声，即拥入殿。遗腹四男，皆幽死。\u003cbr/\u003e\u003cbr/\u003e     冬，十月，罢京畿府，入领军。\u003cbr/\u003e\u003cbr/\u003e     壬午，周冀公通卒。\u003cbr/\u003e\u003cbr/\u003e     甲申，上享太庙。\u003cbr/\u003e\u003cbr/\u003e     乙未，周遣右武伯谷会琨等聘于齐。\u003cbr/\u003e\u003cbr/\u003e     齐胡太后出入不节，与沙门统昙献通，诸僧至有戏呼昙献为太上皇者。齐主闻太后不谨而未之信，后朝太后，见二尼，悦而召之，乃男子也。于是昙献事亦发，皆伏诛。\u003cbr/\u003e\u003cbr/\u003e     己亥，帝自晋阳奉太后还邺，至紫陌，遇大风。舍人魏僧伽习风角，奏言：“即时当有暴逆事。”帝诈云“邺中有变”，弯弓缠弰，驰入南城，遣宦者邓长飆幽太后于北宫，仍敕内外诸亲皆不得与胡太后相见。太后或为帝设食，帝亦不敢尝。\u003cbr/\u003e\u003cbr/\u003e     庚戌，齐遣侍中赫连子悦聘于周。\u003cbr/\u003e\u003cbr/\u003e     十一月，丁巳，周主如散关。\u003cbr/\u003e\u003cbr/\u003e     丙寅，齐以徐州行台广陵王孝珩录尚书事；庚午，又以为司徒。癸酉，以斛律光为左丞相。\u003cbr/\u003e\u003cbr/\u003e     十二月，己丑，周主还长安。\u003cbr/\u003e\u003cbr/\u003e     壬辰，邵陵公章昭达卒。\u003cbr/\u003e\u003cbr/\u003e     是岁，梁华皎将如周，过襄阳，说卫公直曰：“梁主既失江南诸郡，民少国贫；朝廷兴亡继绝，理宜资赡，望借数州以资梁国。”直然之，遣使言状，周主诏以基、平、鄀三州与之。","cnt":0,"sort":6630169,"author":"司马光","prev":"6630168.html","next":"6630170.html","book_title":"资治通鉴","updateTimeFmt":"2024-03-28 17:25:38","category":"都市小说"}