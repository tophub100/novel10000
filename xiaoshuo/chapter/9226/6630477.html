{"id":0,"code":"6630477.html","title":"第754章 (2)","latest_chapter_name":"正文 第800章 (3)","xiao_shuo_code":"9226","content":"\u003cbr/\u003e\u003cbr/\u003e    西川兵先戍夔州者千五百人，上悉纵归。\u003cbr/\u003e\u003cbr/\u003e     长兴二年辛卯，公元九三一年春，正月，壬戌，孟知祥奉表谢。\u003cbr/\u003e\u003cbr/\u003e     庚午，李仁罕陷遂州，夏鲁奇自杀。\u003cbr/\u003e\u003cbr/\u003e     癸酉，石敬瑭复引兵至剑州，屯于北山。孟知祥枭夏鲁奇首以示之。鲁奇二子从敬瑭在军中，泣请往取其首葬之，敬瑭曰：“知祥长者，必葬而父，岂不逾于身首异处乎！”既而知祥果收葬之。敬瑭与赵廷隐战不利，复还剑门。\u003cbr/\u003e\u003cbr/\u003e     丙戌，加高从诲兼中书令。\u003cbr/\u003e\u003cbr/\u003e     东川归合州于武信军。\u003cbr/\u003e\u003cbr/\u003e     初，凤翔节度使朱弘昭谄事安重诲，连得大镇。重诲过凤翔，弘昭迎拜马首，馆于府舍，延入寝室，妻子罗拜，奉进酒食，礼甚谨。重诲为弘昭泣言：“谗人交构，几不免，赖主上明察，得保宗族。”重诲既去，弘昭即奏“重诲怨望，有恶言，不可令至行营，恐夺石敬瑭兵柄。”又遗敬瑭书，言“重诲举措孟浪，若至军前，恐将士疑骇，不战自溃，宜逆止之。”敬瑭大惧，即上言：重诲至，恐人情有变，宜急征还。宣徽使孟汉琼自西方还，亦言重诲过恶，有诏召重诲还。\u003cbr/\u003e\u003cbr/\u003e     二月，己丑朔，石敬瑭以遂、阆既陷，粮运不继，烧营北归。军前以告孟知祥，知祥匿其书，谓赵季良曰：“北军渐进，奈何？”季良曰：“不过绵州，必遁。”知祥问其故，曰：“我逸彼劳，彼悬军千里，粮尽，能无遁乎！”知祥大笑，以书示之。\u003cbr/\u003e\u003cbr/\u003e     安重诲至三泉，得诏亟归；过凤翔，朱弘昭不内，重诲惧，驰骑而东。\u003cbr/\u003e\u003cbr/\u003e     两川兵追石敬瑭至利州，壬辰，昭武节度使李彦琦弃城走；甲午，两川兵入利州。孟知祥以赵廷隐为昭武留后，廷隐遣使密言于知祥曰：“董璋多诈，可与同忧，不可与共乐，他日必为公患。因其至剑州劳军，请图之，并两川之众，可以得志于天下。”知祥不许。璋入廷隐营，留宿而去。廷隐叹曰：“不从吾谋，祸难未已！”\u003cbr/\u003e\u003cbr/\u003e     庚子，孟知祥以武信留后李仁罕为峡路行营招讨使，使将水军东略地。\u003cbr/\u003e\u003cbr/\u003e     辛丑，以枢密使兼中书令安重诲为护国节度使。赵凤言于上曰：“重诲陛下家臣，其心终不叛主，但以不能周防，为人所谗；陛下不察其心，重诲死无日矣。”上以为朋党，不悦。乙巳，赵廷隐、李肇自剑州引还，留兵五千戍利州。丙午，董璋亦还东川，留兵三千戍果、阆。\u003cbr/\u003e\u003cbr/\u003e     丁巳，李仁罕陷忠州。\u003cbr/\u003e\u003cbr/\u003e     吴徐知诰欲以中书侍郎、内枢使宋齐丘为相，齐丘自以资望素浅，欲以退让为高，谒归洪州葬父，因入九华山，止于应天寺，启求隐居；吴主下诏征之，知诰亦以书招之，皆不至。知诰遣其子景通自入山敦谕，齐丘始还朝，除右仆射致仕，更命应天寺曰征贤寺。\u003cbr/\u003e\u003cbr/\u003e     三月，己未朔，李仁罕陷万州；庚申，陷云安监。\u003cbr/\u003e\u003cbr/\u003e     辛酉，赐契丹东丹王突欲姓东丹，名慕华，以为怀化节度使，瑞、慎等州观察使；其部曲及先所俘契丹将惕隐等，皆赐姓名。惕隐姓狄，名怀惠。\u003cbr/\u003e\u003cbr/\u003e     李仁罕至夔州，宁江节度使安崇阮弃镇，与杨汉宾自均、房逃归；壬戌，仁罕陷夔州。\u003cbr/\u003e\u003cbr/\u003e     帝既解安重诲枢务，乃召李从珂，泣谓曰：“如重诲意，汝安得复见吾！”丙寅，以从珂为左卫大将军。\u003cbr/\u003e\u003cbr/\u003e     壬申，横海节度使、同平章事孔循卒。\u003cbr/\u003e\u003cbr/\u003e     乙酉，复以钱閔为天下兵马都元帅、尚父、吴越国王，遣监门上将军张篯往谕旨，以曏日致仕，安重诲矫制也。\u003cbr/\u003e\u003cbr/\u003e     丁亥，以太常卿李愚为中书侍郎、同平章事。\u003cbr/\u003e\u003cbr/\u003e     夏，四月，辛卯，以王德妃为淑妃。\u003cbr/\u003e\u003cbr/\u003e     闽奉国节度使兼中书令王延禀闻闽王延钧有疾，以次子继升知建州留后，帅建州刺史继雄将水军袭福州。癸卯，延禀攻西门，继雄攻东门；延钧遣楼船指挥使王仁达将水军拒之。仁达伏甲舟中，伪立白帜请降，继雄喜，屏左右，登仁达舟慰抚之；仁达斩继雄，枭首于西门。延禀方纵火攻城，见之，恸哭，仁达因纵兵击之，众溃，左右以斛舁延禀而走，甲辰，追擒之。延钧见之曰：“果烦老史再下！”延禀惭不能对。延钧囚于别室，遣使者如建州招抚其党；其党杀使者，奉继升及弟继伦奔吴越。仁达，延钧从子也。\u003cbr/\u003e\u003cbr/\u003e     以宣徽北院使赵延寿为枢密使。\u003cbr/\u003e\u003cbr/\u003e     己酉，天雄节度使、同平章事石敬瑭兼六军诸卫副使。\u003cbr/\u003e\u003cbr/\u003e     辛亥，以朱弘照为宣徽南院使。\u003cbr/\u003e\u003cbr/\u003e     五月，闽王延钧斩王延禀于市，复其姓名曰周彦琛，遣其弟都教练使延政如建州抚慰吏民。\u003cbr/\u003e\u003cbr/\u003e     丁卯，罢亩税黮钱，城中官造黮减旧半价，乡村听百姓自造；民甚便之。\u003cbr/\u003e\u003cbr/\u003e     己卯，以孟汉琼知内侍省事，充宣徽北院使。汉琼，本赵王閒奴也。时范延光、赵延寿虽为枢密使，惩安重悔以刚愎得罪，每于政事不敢可否；独汉琼与王淑妃居中用事，人皆惮之。先是，宫中须索稍逾常度，重诲辄执奏，由是非分之求殆绝。至是，汉琼直以中宫之命取府库物，不复关由枢密院及三司，亦无语文书，所取不可胜纪。\u003cbr/\u003e\u003cbr/\u003e     辛巳，以相州刺史孟鹄为左骁卫大将军，充三司使。\u003cbr/\u003e\u003cbr/\u003e     昭武留后赵廷隐自成都赴利州，逾月，请兵进取兴元及秦、凤；孟知祥以兵疲民困，不许。\u003cbr/\u003e\u003cbr/\u003e     护国节度使兼中书令安重诲内不自安，表请致仕；闰月，庚寅，制以太子太师致仕。是日，其子崇赞、崇绪逃奔河中。壬辰，以保义节度使李从璋为护国节度使；甲午，遣步军指挥使药彦稠将兵趣河中。安崇赞等至河中，重诲惊曰：“汝安得来？”既而曰：“吾知之矣，此非渠意，为人所使耳。吾以死徇国，夫复何言！”乃执二子表送诣阙。明日，有中使至，见重诲，恸哭久之；重诲问其故，中使曰：“人言令公有异志，朝廷已遣药彦稠将兵至矣。”重诲曰：“吾受国怨，死不足报，敢有异志，更烦国家发兵，贻主上之忧，罪益重矣。”崇赞等至陕，有诏系狱。皇城使翟光邺素恶重诲，帝遣诣河中察之，曰：“重诲果有异志则诛之。”光邺至河中，李从璋以甲士围其第，自入见重诲，拜于庭下。重诲惊，降阶答拜，从璋奋挝击其首；妻张氏惊救，亦挝杀之。奏至，己亥，下诏，以重诲离间孟知祥、董璋、钱閔为重诲罪，又诬其欲自击淮南以图兵柄，遣元随窃二子归本道；并二子诛之。\u003cbr/\u003e\u003cbr/\u003e     丙午，帝遣西川进奏官苏愿、东川军将刘澄各还本道，谕以安重诲专命，兴兵致讨，今已伏辜。\u003cbr/\u003e\u003cbr/\u003e     六月，乙丑，复以李从珂同平章事，充西都留守。\u003cbr/\u003e\u003cbr/\u003e     丙子，命诸道均民田税。\u003cbr/\u003e\u003cbr/\u003e     闽王延钧好神仙之术，道士陈守元、巫者徐彦、兴盛韬共诱之作宝皇宫，极土木之盛，以守元为宫主。\u003cbr/\u003e\u003cbr/\u003e     秋，九月，己亥，更赐东凡慕华姓名曰李赞华。\u003cbr/\u003e\u003cbr/\u003e     吴镇南节度使、同平章事徐知谏卒；以诸道副都统、镇海节度使、守中收令徐知询代之，赐爵东海郡王。徐知诰之召知询入朝也，知谏豫其谋。知询遇其丧于涂，抚棺泣曰：“弟用心如此，我亦无憾，然何面见先王于地下乎！”辛丑，加枢密使范延光同平章事。\u003cbr/\u003e\u003cbr/\u003e     辛亥，敕解纵五坊鹰隼，内外无得更进。冯道曰：“陛下可谓仁及禽兽。”上曰：“不然。朕昔尝从武皇猎，时秋稼方熟，有兽逸入田中，遣骑取之，比及得兽，馀稼无几。以是思之，猎有损无益，故不为耳。”\u003cbr/\u003e\u003cbr/\u003e     冬，十月，丁卯，洋州指挥使李进唐攻通州，拔之。\u003cbr/\u003e\u003cbr/\u003e     壬午，以王延政为建州刺史。\u003cbr/\u003e\u003cbr/\u003e     十一月，甲申朔，日有食之。\u003cbr/\u003e\u003cbr/\u003e     癸巳，苏愿至成都，孟知祥闻甥妷在朝廷者皆无恙，遣使告董璋，欲与之俱上表谢罪。璋怒曰：“孟公亲戚皆完，固宜归附；璋已族灭，尚何谢为！诏书皆在苏愿腹中，刘澄安得豫闻，璋岂不知邪！”由是复为怨敌。\u003cbr/\u003e\u003cbr/\u003e     乙未，李仁罕自夔州引兵还成都。\u003cbr/\u003e\u003cbr/\u003e     吴中书令徐知诰表称辅政岁久，请归老金陵；乃以知诰为镇海、宁国节度使，镇金陵，馀官如故，总录朝政如徐温故事。以其子兵部尚书、参政事景通为司徒、同平章事，知中外左右诸军事，留江都辅政；以内枢使、同平章事王令谋为右仆射，兼门下侍郎；以宋齐丘为右仆射，兼中书侍郎。并同平章事，兼内枢使，以佐景通。赐德胜节度使张崇爵清河王。崇在庐州贪暴，州人苦之，屡尝入朝，厚以货结权要，由是常得还镇，为庐州患者二十馀年。\u003cbr/\u003e\u003cbr/\u003e     十二月，甲寅朔，初听百姓自铸农器并杂铁器，每田二亩，夏秋输农具三钱。\u003cbr/\u003e\u003cbr/\u003e     武安、静江节度使马希声闻梁太祖嗜食鸡，慕之，既袭位，日杀五十鸡为膳；居丧无戚容。庚申，葬武穆王于衡阳，将发引，顿食鸡数盘，前吏部侍郎潘起讥之曰：“昔阮籍居丧食蒸豚；何代无贤！”\u003cbr/\u003e\u003cbr/\u003e     癸亥，徐知诰至金陵。\u003cbr/\u003e\u003cbr/\u003e     昭武留后赵廷隐白孟知祥以利州城堑已完，顷在剑州与牙内都指挥使李肇同功，愿以昭武让肇，知祥褒谕，不许；延隐三让，癸酉，知祥召廷隐还成都，以肇代之。\u003cbr/\u003e\u003cbr/\u003e     闽陈守元等称宝皇之命，谓闽王延钧曰：“苟能避位受道，当为天子六十年。”延钧信之，丙子，命其子节度使使继鹏权军府事。延钧避位受箓，道名玄锡。\u003cbr/\u003e\u003cbr/\u003e     爱州将杨廷艺养假子三千人，图复交州；汉交州守将李进知之，受其赂，不以闻。是岁，廷艺举兵围交州，汉主遣承旨程宝将兵救之，未至，城陷。进逃归，汉主杀之。宝围交州，廷艺出战，宝败死。","cnt":0,"sort":6630477,"author":"司马光","prev":"6630476.html","next":"6630478.html","book_title":"资治通鉴","updateTimeFmt":"2024-03-28 17:25:38","category":"都市小说"}