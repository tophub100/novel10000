{"id":0,"code":"6630450.html","title":"第727章 (2)","latest_chapter_name":"正文 第800章 (3)","xiao_shuo_code":"9226","content":"\u003cbr/\u003e\u003cbr/\u003e    蜀蜀州刺史王宗弁称疾，罢归成都，杜门不出。蜀主疑其矜功怨望，加检校太保，固辞不受，谓人曰：“廉者足而不忧，贪者忧而不足。吾小人，致位至此，足矣，岂可求进不已乎！”蜀主嘉其志而许之，赐与有加。\u003cbr/\u003e\u003cbr/\u003e     刘守光围沧州久不下，执刘守文至城下示之，犹固守。城中食尽，民食堇泥，军士食人，驴马相啖尾。吕兖选男女羸弱者，饲以黮面而烹之，以给军食，谓之宰杀务。\u003cbr/\u003e\u003cbr/\u003e     开平四年庚午，公元九一零年春，正月，乙未，刘延祚力尽出降。时刘继威尚幼，守光使大将张万进、周知裕辅之镇沧州，以延祚及其将佐归幽州，族吕兖而释孙鹤。兖子琦，年十五，门下客赵玉绐监刑者曰：“此吾弟也，勿妄杀。”监刑者信之，遂挈以逃。琦足痛不能行，玉负之，变姓名，乞食于路，仅而得免。琦感家门殄灭，力学自立，晋王闻其名，署代州判官。\u003cbr/\u003e\u003cbr/\u003e     辛丑，以卢光稠为镇南留后。\u003cbr/\u003e\u003cbr/\u003e     刘守光为其父仁恭请致仕，丙午，以仁恭为太师，致仕。守光寻使人潜杀其兄守文，归罪于杀者而诛之。\u003cbr/\u003e\u003cbr/\u003e     二月，万全感自岐归广陵，岐王承制加弘农王兼中书令，嗣吴王，于是吴王赦其境内。\u003cbr/\u003e\u003cbr/\u003e     高澧求救于吴，吴常州刺史李简等将兵应之，湖州将盛师友、沈行思闭城不内；澧帅麾下五千人奔吴。三月，癸巳，吴越王閔巡湖州，以钱镖为刺史。\u003cbr/\u003e\u003cbr/\u003e     蜀太子宗懿骄暴，好陵傲旧臣。内枢密使唐道袭，蜀主之嬖臣也，太子屡谑之于朝，由是有隙，互相诉于蜀主。蜀主恐其交恶，以道袭为山南西道节度使、同平章事。道袭荐宣徽北院使郑顼为内枢密使，顼受命之日，即欲按道袭昆弟盗用内库金帛。道袭惧，奏项褊急，不可大任，丙午，出顼为果州刺史，以宣徽南院使潘炕为内枢密使。\u003cbr/\u003e\u003cbr/\u003e     夏州都指挥使高宗益作乱，杀节度使李彝昌。将吏共诛宗益，推彝昌族父蕃汉都指挥使李仁福为帅，癸丑，仁福以闻。夏，四月，甲子，以仁福为定难节度使。\u003cbr/\u003e\u003cbr/\u003e     丁卯，宋州节度使衡王友谅献瑞麦，一茎三穗，帝曰：“丰年为上瑞。今宋州大水，安用此为！”诏除本县令名，遣使诘责友谅，以兖海留后惠王友能代为宋州留后。友谅、友能，皆全昱子也。\u003cbr/\u003e\u003cbr/\u003e     帝以晋州刺史下邑华温琪拒晋兵有功，欲赏之，会护国节度使冀王友谦上言晋、绛边河东，乞别建节镇，壬申，以晋、绛、沁三州为定昌军，以温琪为节度使。\u003cbr/\u003e\u003cbr/\u003e     左金吾大将军寇彦卿入朝，至天津桥，有民不避道，投诸栏外而死。彦卿自首于帝。帝以彦卿才干有功，久在左右。命以私财遗死者家以赎罪。御史司宪崔沂劾奏“彦卿杀人阙下，请论如法。”帝命彦卿分析。彦卿对：“令从者举置栏外，不意误死。”帝欲以过失论，沂奏：“在法，以势使令为首，下手为从，不得归罪从者；不斗而故殴伤人，加伤罪一等，不得为过失。”辛巳，责授彦卿游击将军、左卫中郎将。彦卿扬言：“有得崔沂首者，赏钱万缗。”沂以白帝，帝使人谓彦卿：“崔沂有毫发伤，我当族汝！”时功臣骄横，由是稍肃，沂，沆之弟也。\u003cbr/\u003e\u003cbr/\u003e     五月，吴徐温母周氏卒，将吏致祭，为偶人，高数尺，衣以罗锦，温曰：“此皆出民力，奈何施于此而焚之，宜解以衣贫者。”未几，起复为内外马步军都军使，领润州观察使。\u003cbr/\u003e\u003cbr/\u003e     岐王屡求货于蜀，蜀主皆与之。又求巴、剑二州，蜀主曰：“吾奉茂贞，勤亦至矣；若与之地，是弃民也，宁多与之货。”乃复以丝、茶、布、帛七万遗之。\u003cbr/\u003e\u003cbr/\u003e     己亥，以刘继威为义昌节度使。\u003cbr/\u003e\u003cbr/\u003e     癸丑，天雄节度使兼中书令邺贞庄王罗绍威卒。诏以其子周翰为天雄留后。\u003cbr/\u003e\u003cbr/\u003e     匡国节度使长乐忠敬王冯行袭疾笃，表请代者。许州牙兵二千，皆秦宗权馀党，帝深以为忧。六月，庚戌，命崇政院直学士李琫驰往视行袭病，曰：“善谕朕意，勿使乱我近镇。”琫至许州，谓将吏曰：“天子握百万兵，去此数舍耳；冯公忠纯，勿使上有所疑。汝曹赤心奉国，何忧不富贵！”由是众莫敢异议。行袭欲使人代受诏，琫曰：“东首加朝服，礼也。”乃即卧内宣诏，谓行袭曰：“公善自辅养，勿视事，此子孙之福也。”行袭泣谢，遂解两使印授琫，使代掌军府。帝闻之曰：“予固知琫能办事，冯族亦不亡矣。”庚辰，行袭卒。甲申，以李琫权知匡国留后，悉以行袭兵分隶诸校，冒冯姓者皆还宗。\u003cbr/\u003e\u003cbr/\u003e     楚王殷求为天策上将，诏加天策上将军。殷始开天策府，以弟宾为左相，存为右相。殷遣将侵荆南，军于油口。高季昌击破之，斩首五千级，逐北至白田而还。\u003cbr/\u003e\u003cbr/\u003e     吴水军指挥使敖骈围吉州刺史彭□弟瑊于赤石，楚兵救瑊，虏骈以归。\u003cbr/\u003e\u003cbr/\u003e     秋，七月，戊子朔，蜀门下侍郎兼吏部尚书、同平章事韧城卒。\u003cbr/\u003e\u003cbr/\u003e     吴越王閔表“宦者周延诰等二十五人，唐末避祸至此，非刘、韩之党，乞原之。”上曰：“此属吾知其无罪，但今革弊之初，不欲置之禁掖，可且留于彼，谕以此意。”\u003cbr/\u003e\u003cbr/\u003e     岐王与邠、泾二帅各遣使告晋，请合兵攻定难节度使李仁福。晋王遣振武节度使周德威将兵会之，合五万众围夏州，仁福婴城拒守。\u003cbr/\u003e\u003cbr/\u003e     八月，以刘守光兼义昌节度使。\u003cbr/\u003e\u003cbr/\u003e     镇、定自帝践祚以来虽不输常赋，而贡献甚勤。会赵王閒母何氏卒，庚申，遣使吊之，且授起复官。时邻道吊客皆在馆，使者见晋使，归，言于帝曰：“閒潜与晋通，镇、定势强，终恐难制。”帝深然之。\u003cbr/\u003e\u003cbr/\u003e     壬戌，李仁福来告急。甲子，以河南尹兼中书令张宗奭为西京留守。帝恐晋兵袭西京，以宣化留后李思安为东北面行营都指挥使，将兵万人屯河阳。丙寅，帝发洛阳；己巳，至陕。辛未，以镇国节度使杨师厚为西路行营招讨使，会感化节度使康怀贞将兵三万屯三原。帝忧晋兵出泽州逼怀州，既而闻其在绥、银碛中，曰：“无足虑也。”甲申，遣夹马指挥使李遇、刘绾自鄜、延趋银、夏，邀其归路。\u003cbr/\u003e\u003cbr/\u003e     吴越王閔筑捍海石唐，广杭州城，大修台馆。由是钱唐富庶盛于东南。\u003cbr/\u003e\u003cbr/\u003e     九月，己丑，上发陕；甲午，至洛阳，疾复作。\u003cbr/\u003e\u003cbr/\u003e     李遇等至夏州，岐、晋兵皆解去。\u003cbr/\u003e\u003cbr/\u003e     冬，十月，遣镇国节度杨师厚、相州刺史李思安将兵屯泽州以图上党。\u003cbr/\u003e\u003cbr/\u003e     吴越王閔之巡湖州也，留沈行思为巡检使，与盛师友俱归。行思谓同列陈瑰曰：“王若以师友为刺史，何以处我？”时瑰已得閔密旨遣行思诣府，乃绐之曰：“何不自诣王所论之！”行思从之。既至数日，閔送其家亦至，行思恨閔卖己。閔自衣锦军归，将吏迎谒，行思取锻槌击瑰，杀之，因诣閔，与师友论功，夺左右槊，欲刺师友，众执之。閔斩行思，以师友为婺州刺史。\u003cbr/\u003e\u003cbr/\u003e     十一月，己丑，以宁国节度使、同平章事王景仁充北面行营都指挥招讨使，潞州副招讨使韩勍副之，以李思安为先锋将，趣上党。寻遣景仁等屯魏州，杨师厚还陕。\u003cbr/\u003e\u003cbr/\u003e     蜀主更太子宗懿名曰元坦。庚戌，立假子宗裕为通王，宗范为夔王，宗鐬为昌王，宗寿为嘉王，宗翰为集王；立其子宗仁为普王，宗辂为雅王，宗纪为褒王，宗智为荣王，宗泽为兴王，宗鼎为彭王，宗杰为信王，宗衍为郑王。初，唐末宦官典兵者多养军中壮士为子以自强，由是诸将亦效之。而蜀主尤多，惟宗懿等九人及宗特、宗平真其子；宗裕、宗鐬、宗寿皆其族人；宗翰姓孟，蜀主之姊子；宗范姓张，其母周氏为蜀主妾；自馀假子百二十人皆功臣，虽冒姓连名而不禁婚姻。\u003cbr/\u003e\u003cbr/\u003e     上疾小愈，辛亥，校猎于伊、洛之间。\u003cbr/\u003e\u003cbr/\u003e     上疑赵王閒贰于晋，且欲因邺王绍威卒除移镇、定。会燕王守光发兵屯涞水，欲侵定州，上遣供奉官杜廷隐、丁延徽临魏博兵三千分屯深、冀，声言恐燕兵南寇，助赵守御。又云分兵就食。赵将石公立戍深州，白赵王閒，请拒之。閒遽命开门，移公立于外以避之。公立出门指城而泣曰：“朱氏灭唐社稷，三尺童子知其为人。而我王犹恃姻好，以长者期之，此所谓开门揖盗者也。惜乎，此城之人今为虏矣！”","cnt":0,"sort":6630450,"author":"司马光","prev":"6630449.html","next":"6630451.html","book_title":"资治通鉴","updateTimeFmt":"2024-03-28 17:25:38","category":"都市小说"}