{"id":0,"code":"6629723.html","title":"第3章 (1)","latest_chapter_name":"正文 第800章 (3)","xiao_shuo_code":"9226","content":"\u003cbr/\u003e\u003cbr/\u003e    周纪二（起昭阳赤奋若，尽上章困敦，凡四十八年）\u003cbr/\u003e\u003cbr/\u003e     显王\u003cbr/\u003e\u003cbr/\u003e     元年癸丑，公元前三六八年齐伐魏，取观津。\u003cbr/\u003e\u003cbr/\u003e     赵侵齐，取长城。\u003cbr/\u003e\u003cbr/\u003e     三年乙卯，公元前三六六年魏、韩会于宅阳。\u003cbr/\u003e\u003cbr/\u003e     秦败魏师、韩师于洛阳。\u003cbr/\u003e\u003cbr/\u003e     四年丙辰，公元前三六五年魏伐宋。\u003cbr/\u003e\u003cbr/\u003e     五年丁巳，公元前三六四年秦献公败三晋之师于石门，斩首六万。王赐以黼黻之服。\u003cbr/\u003e\u003cbr/\u003e     七年己未，前三六二年魏败韩师、赵师于澮。秦、魏战于少梁，魏师败绩；获魏公孙痤。\u003cbr/\u003e\u003cbr/\u003e     卫声公薨，子成侯速立。\u003cbr/\u003e\u003cbr/\u003e     燕桓公薨，子文公立。\u003cbr/\u003e\u003cbr/\u003e     秦献公薨，子孝公立。孝公生二十一年矣。是时河、山以东强国六，淮、泗之间小国十馀，楚、魏与秦接界。魏筑长城，自郑滨洛以北有上郡；楚自汉中，南有巴、黔中；皆以夷翟遇秦，摈斥之，不得与中国之会盟。于是孝公发愤，布德修政，欲以强秦。\u003cbr/\u003e\u003cbr/\u003e     八年庚申，公元前三六一年孝公令国中曰：“昔我穆公，自岐、雍之间修德行武，东平晋乱，以河为界，西霸戎翟，广地千里，天子致伯，诸侯毕贺，为后世开业甚光美。会往者厉、躁、简公、出子之不宁，国家内忧，未遑外事。三晋攻夺我先君河西地，丑莫大焉。献公即位，镇抚边境，徙治栎阳，且欲东伐，复穆公之故地，修穆公之政令。寡人思念先君之意，常痛于心。宾客群臣有能出奇计强秦者，吾且尊官，与之分土。”于是卫公孙鞅闻是令下，乃西入秦。公孙鞅者，卫之庶孙也，好刑名之学。事魏相公叔痤，痤知其贤，未及进。会病，魏惠王往问之曰：“公叔病如有不可讳，将奈社稷何？”公叔曰：“痤之中庶子卫鞅，年虽少，有奇才，愿君举国而听之！”王嘿然。公叔曰：“君即不听用鞅，必杀之，无令出境。”王许诺而去。公叔召鞅谢曰：“吾先君而后臣，故先为君谋，后以告子。子必速行矣！”鞅曰：“君不能用子之言任臣，又安能用子之言杀臣乎？”卒不去。王出，谓左右曰：“公叔病甚，悲乎！欲令寡人以国听卫鞅也，既又劝寡人杀之，岂不悖哉！”卫鞅既至秦，因嬖臣景监以求见孝公，说以富国强兵之术。公大悦，与议国事。\u003cbr/\u003e\u003cbr/\u003e     十年壬戌，公元前三五九年卫鞅欲变法，秦人不悦。卫鞅言于秦孝公曰：“夫民不可与虑始，而可与乐成。论至德者不和于俗，成大功者不谋于众。是以圣人苟可以强国，不法其故。”甘龙曰：“不然。缘法而治者，吏习而民安之。”卫鞅曰：“常人安于故俗，学者溺于所闻，以此两者，居官守法可也，非所与论于法之外也。智者作法，愚者制焉；贤者更礼，不肖者拘焉。”公曰：“善。”以卫鞅为左庶长，卒定变法之令。令民为什伍而相收司、连坐，告奸者与斩敌首同赏，不告奸者与降敌同罚。有军功者，各以率受上爵。为私斗者，各以轻重被刑大小。僯力本业，耕织致粟帛多者，复其身。事末利及怠而贫者，举以为收孥。宗室非有军功论，不得为属籍。明尊卑爵秩等级，各以差次名田宅、臣妾、衣服。有功者显荣，无功者虽富无所芬华。令既具未布，恐民之不信，乃立三丈之木于国都市南门，募民有能徙置北门者予十金。民怪之，莫敢徙。复曰：“能徙者予五十金！”有一人徙之，辄予五十金。乃下令。令行期年，秦民之国都言新令之不便者以千数。于是太子犯法。卫鞅曰：“法之不行，自上犯之。太子，君嗣也，不可施刑。刑其傅公子虔，黥其师公孙贾。”明日，秦人皆趋令。行之十年，秦国道不拾遗，山无盗贼，民勇于公战，怯于私斗，乡邑大治。秦民初言令不便者，有来言令便。卫鞅曰：“此皆乱法之民也！”尽迁之于边。其后民莫敢议令。\u003cbr/\u003e\u003cbr/\u003e     臣光曰：夫信者，人君之大宝也。国保于民，民保于信。非信无以使民，非民无以守国。是故古之王者不欺四海，霸者不欺四邻，善为国者不欺其民，善为家者不欺其亲。不善者反之：欺其邻国，欺其百姓，甚者欺其兄弟，欺其父子。上不信下，下不信上，上下离心，以至于败。所利不能药其所伤，所获不能补其所亡，岂不哀哉！昔齐桓公不背曹沫之盟，晋文公不贪伐原之利，魏文侯不弃虞人之期，秦孝公不废徙木之赏。此四君者，道非粹白，而商君尤称刻薄，又处战攻之世，天下趋于诈力，犹且不敢忘信以畜其民，况为四海治平之政者哉！\u003cbr/\u003e\u003cbr/\u003e     韩懿侯薨，子昭侯立。\u003cbr/\u003e\u003cbr/\u003e     十一年癸亥，公元前三五八年秦败韩师于西山。\u003cbr/\u003e\u003cbr/\u003e     十二年甲子，公元前三五七年魏、韩会于鄗。\u003cbr/\u003e\u003cbr/\u003e     十三年乙丑，公元前三五六年赵、燕会于阿。\u003cbr/\u003e\u003cbr/\u003e     赵、齐、宋会于平陆。\u003cbr/\u003e\u003cbr/\u003e     十四年丙寅，公元前三五五年齐威王、魏惠王会田于郊。惠王曰：“齐亦有宝乎？”威王曰：“无有。”惠王曰：“寡人国虽小，尚有径寸之珠，照车前后各十二乘者十枚。岂以齐大国而无宝乎？”威王曰：“寡人之所以为宝者与王异。吾臣有檀子者，使守南城，则楚人不敢为寇，泗上十二诸侯皆来朝；吾臣有盼子者，使守高唐，则赵人不敢东渔于河；吾吏有黔夫者，使守徐州，则燕人祭北门，赵人祭西门，徙而从者七千馀家；吾臣有种首者，使备盗贼，则道不拾遗。此四臣者，将照千里，岂特十二乘哉！”惠王有惭色。\u003cbr/\u003e\u003cbr/\u003e     秦孝公、魏惠王会于杜平。鲁共公薨，子康公毛立。\u003cbr/\u003e\u003cbr/\u003e     十五年丁卯，公元前三五四年秦败魏师于元里，斩首七千级，取少梁。\u003cbr/\u003e\u003cbr/\u003e     魏惠王伐赵，围邯郸。楚王使景舍救赵。\u003cbr/\u003e\u003cbr/\u003e     十六年戊辰，公元前三五三年齐威王使田忌救赵。初，孙膑与庞涓俱学兵法。庞涓仕魏为将军，自以能不及孙膑，乃召之。至，则以法断其两足而黥之，欲使终身废弃。齐使者至魏，孙膑以刑徒阴见，说齐使者。齐使者窃载与之齐。田忌善而客待之，进于威王。威王问兵法，遂以为师。于是威王谋救赵，以孙膑为将，辞以刑馀之人不可。乃以田忌为将而孙子为师，居辎车中，坐为计谋。\u003cbr/\u003e\u003cbr/\u003e     田忌欲引兵之赵。孙子曰：“夫解杂乱纷纠者不控拳，救斗者不搏撠。批亢捣虚，形格势禁，则自为解耳。今梁、赵相攻，轻兵锐卒必竭于外，老弱疲于内。子不若引兵疾走魏都，据其街路，冲其方虚，彼必释赵以自救。是我一举解赵之围而收弊于魏也。”田忌从之。十月，邯郸降魏。魏师还，与齐战于桂陵，魏师大败。\u003cbr/\u003e\u003cbr/\u003e     韩伐东周，取陵观、廪丘。\u003cbr/\u003e\u003cbr/\u003e     楚昭奚恤为相。江乙言于楚王曰：“人有爱其狗者，狗尝溺井，其邻人见，欲入言之，狗当门而噬之。今昭奚恤常恶臣之见，亦犹是也。且人有好扬人之善者，王曰：‘此君子也，’近之；好扬人之恶者，王曰：‘此小人也，’远之。然则且有子弑其父、臣弑其主者，而王终己不知也。何者？以王好闻人之美而恶闻人之恶也。”王曰：“善！寡人愿两闻之。”\u003cbr/\u003e\u003cbr/\u003e     十七年己巳，公元前三五二年秦大良造卫鞅伐魏。\u003cbr/\u003e\u003cbr/\u003e     诸侯围魏襄陵。\u003cbr/\u003e\u003cbr/\u003e     十八年庚午，公元前三五一年秦卫鞅围魏固阳，降之。\u003cbr/\u003e\u003cbr/\u003e     魏人归赵邯郸，与赵盟漳水上。\u003cbr/\u003e\u003cbr/\u003e     韩昭侯以申不害为相。申不害者，郑之贱臣也，学黄、老、刑名，以干昭侯。昭侯用为相，内修政教，外应诸侯，十五年，终申子之身，国治兵强。申子尝请仕其从兄，昭侯不许，申子有怨色。昭侯曰：“所为学于子者，欲以治国也。今将听子之谒而废子之术乎，已其行子之术而废子之请乎？子尝教寡人修功劳，视次第；今有所私求，我将奚听乎？”申子乃辟舍请罪曰：“君真其人也。”昭侯有弊裦，命藏之。侍者曰：“君亦不仁者矣。不赐左右而藏之！”昭侯曰：“吾闻明主爱一嚬一笑，嚬有为嚬，笑有为笑。今裦岂特嚬笑哉！吾必待有功者。”\u003cbr/\u003e\u003cbr/\u003e     十九年辛未，公元前三五零年秦商鞅筑冀阙宫庭于咸阳，徙都之。令民父子、兄弟同室内息者为禁。并诸小乡聚集为一县，县置令、丞，凡三十一县。废井田，开阡陌，平斗、桶、权、衡、丈、尺。\u003cbr/\u003e\u003cbr/\u003e     秦、魏遇于彤。\u003cbr/\u003e\u003cbr/\u003e     赵成侯薨，公子緤与太子争立。緤败，奔韩。\u003cbr/\u003e\u003cbr/\u003e     二十一年癸酉，公元前三四八年秦商鞅更为赋税法，行之。\u003cbr/\u003e\u003cbr/\u003e     二十二年甲戌，公元前三四七年赵公子范袭邯郸，不胜而死。\u003cbr/\u003e\u003cbr/\u003e     二十三年乙亥，公元前三四六年齐杀其大夫牟。\u003cbr/\u003e\u003cbr/\u003e     鲁康公薨，子景公偃立。\u003cbr/\u003e\u003cbr/\u003e     卫更贬号曰侯，服属三晋。\u003cbr/\u003e\u003cbr/\u003e     二十五年丁丑，公元前三四四年诸侯会于京师。\u003cbr/\u003e\u003cbr/\u003e     二十六年戊寅，公元前三四三年王致伯于秦，诸侯皆贺秦。秦孝公使公子少官帅师会诸侯于逢泽以朝王。\u003cbr/\u003e\u003cbr/\u003e     二十八年庚辰，公元前三四一年魏庞涓伐韩。韩请救于齐。齐威王召大臣而谋曰：“蚤救孰与晚救？”成侯曰：“不如勿救。”田忌曰：“弗救则韩且折而入于魏，不如蚤救之。”孙膑曰：“夫韩、魏之兵未弊而救之，是吾代韩受魏之兵，顾反听命于韩也。且魏有破国之志，韩见亡，必东面而愬于齐矣。吾因深结韩之亲而晚承魏之弊，则可受重利而得尊名也。”王曰：“善！”乃阴许韩使而遣之。韩因恃齐，五战不胜，而东委国于齐。齐因起兵，使田忌、田婴、田盼将之，孙子为师，以救韩，直走魏都。庞涓闻之，去韩而归。魏人大发兵，以太子申为将，以御齐师。孙子谓田忌曰：“彼三晋之兵素悍勇而轻齐，齐号为怯。善战者因其势而利导之。《兵法》：‘百里而趣利者蹶上将，五十里而趣利者军半至。’”乃使齐军入魏地为十万灶，明日为五万灶，又明日为二万灶。庞涓行三日，大喜曰：“我固知齐军怯，入吾地三日，士卒亡者过半矣！”乃弃其步军，与其轻锐倍日并行逐之。孙子度其行，暮当至马陵。马陵道狭而旁多阻隘，可伏兵。乃斫大树，白而书之曰：“庞涓死此树下！”于是令齐师善射者万弩夹道而伏，期日暮见火举而俱发。庞涓果夜到斫木下，见白书，以火烛之。读未毕，万弩俱发，魏师大乱相失。庞涓自知智穷兵败，乃自刭，曰：“遂成竖子之名！”齐因乘胜大破魏师，虏太子申。\u003cbr/\u003e\u003cbr/\u003e     成侯邹忌恶田忌，使人操十金，卜于市，曰：“我，田忌之人也。我为将三战三胜，欲行大事，可乎？”卜者出，因使人执之。田忌不能自明，率其徒攻临淄，求成侯。不克，出奔楚。\u003cbr/\u003e\u003cbr/\u003e     二十九年辛巳，公元前三四零年卫鞅言于秦孝公曰：“秦之与魏，譬若人之有腹心之疾，非魏并秦，秦即并魏。何者？魏居岭阨之西，都安邑，与秦界河，而独擅山东之利。利则西侵秦，病则东收地。今以君之贤圣，国赖以盛；而魏往年大破于齐，诸侯畔之，可因此时伐魏。魏不支秦，必东徙。然后秦据河山之固，东乡以制诸侯，此帝王之业也。”公从之，使卫鞅将兵伐魏。魏使公子卬将而御之。军既相距，卫鞅遗公子卬书曰：“吾始与公子欢，今俱为两国将，不忍相攻，可与公子面相见盟，乐饮而罢兵，以安秦、魏之民。”公子卬以为然，乃相与会。盟已，饮。而卫鞅伏甲士，袭虏公子卬，因攻魏师，大破之。魏惠王恐，使使献河西之地于秦以和。因去安邑，徙都大梁。乃叹曰：“吾恨不用公叔之言！”\u003cbr/\u003e\u003cbr/\u003e     秦封卫鞅商於十五邑，号曰商君。\u003cbr/\u003e\u003cbr/\u003e     齐、赵伐魏。\u003cbr/\u003e\u003cbr/\u003e     楚宣王薨，子威王商立。\u003cbr/\u003e\u003cbr/\u003e     三十一年癸未，公元前三三八年秦孝公薨，子惠文王立，公子虔之徒告商君欲反，发吏捕之。商君亡之魏。魏人不受，复内之秦。商君乃与其徒之商於，发兵北击郑。秦人攻商君，杀之，车裂以徇，尽灭其家。","cnt":0,"sort":6629723,"author":"司马光","prev":"6629722.html","next":"6629724.html","book_title":"资治通鉴","updateTimeFmt":"2024-03-28 17:25:38","category":"都市小说"}