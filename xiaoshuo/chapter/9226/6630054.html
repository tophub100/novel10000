{"id":0,"code":"6630054.html","title":"第331章 (2)","latest_chapter_name":"正文 第800章 (3)","xiao_shuo_code":"9226","content":"\u003cbr/\u003e\u003cbr/\u003e    元嘉二十九年壬辰，公元四五二年春，正月，魏所得宋民五千馀家在中山者谋叛，州军讨诛之。冀州刺史张掖王沮渠万年坐与叛者通谋。赐死。\u003cbr/\u003e\u003cbr/\u003e     魏世祖追悼景穆太子不已，中常侍宗爱惧诛，二月，甲寅，弑帝，尚书左仆射兰延、侍中和疋、薛提等秘不发丧。延、疋以皇孙瀎冲幼，欲立长君，征秦王翰，置之秘室；提以瀎嫡皇孙，不可废。议久不决。宗爱知之，自以得罪于景穆太子，而素恶秦王翰，善南安王余，乃密迎余自中宫便门入禁中，矫称赫连皇后令召延等。延等以爱素贱，不以为疑，皆随入。爱先使宦者三十人持兵伏于禁中，延等入，以次收缚，斩之；杀秦王翰于永巷而立余。大赦，改元承平，尊皇后为皇太后，以爱为大司马、大将军、太师、都督中外诸军事、领中秘书，封冯翊王。庚午，立皇子休仁为建安王。\u003cbr/\u003e\u003cbr/\u003e     三月，辛卯，魏葬太武皇帝于金陵，庙号世祖。\u003cbr/\u003e\u003cbr/\u003e     上闻魏世祖殂，更谋北伐，鲁爽等复劝之。上访于群臣，太子中庶子何偃以为：“淮、泗数州疮痍未复，不宜轻动。”上不从。偃，尚之之子也。\u003cbr/\u003e\u003cbr/\u003e     夏，五月，丙申，诏曰：“虐虏穷凶，著于自昔；未劳资斧，已伏天诛。拯溺荡秽，今其会也。可符骠骑、司空二府，各部分所统，东西应接。归义建绩者，随劳酬奖。”于是遣抚军将军萧思话督冀州刺史张永等向碻磝，鲁爽、鲁秀、程天祚将荆州甲士四万出许、洛，雍州刺史臧质帅所领趣潼关。永，茂度之子也。沈庆之固谏北伐；上以其异议，不使行。\u003cbr/\u003e\u003cbr/\u003e     青州刺史刘兴祖上言，以为：“河南阻饥，野无所掠；脱诸城固守，非旬月可拔。稽留大众，转输方劳；应机乘势，事存急速。今伪帅始死，兼逼暑时，国内猜扰，不暇远赴。愚谓宜长驱中山，据其关要。冀州以北，民人尚丰，兼麦已向熟，因资为易，向义之徒，必应响赴。若中州震动，黄河以南，自当消溃。臣请发青、冀七千兵，遣将领之，直入其心腹。若前驱克胜，张永及河南众军宜一时济河，使声实兼举，并建司牧，抚柔初附，西拒太行，北塞军都，因事指麾，随宜加授，畏威欣宠，人百其怀。若能成功，清壹可待；若不克捷，不为大伤。并催促装束，伏听敕旨。”上意止存河南，亦不从。上又使员外散骑侍郎琅邪徐爰随军向碻磝，衔中旨授诸将方略，临时宣示。\u003cbr/\u003e\u003cbr/\u003e     尚书令何尚之以老请致仕，退居方山。议者咸谓尚之不能固志。既而诏书敦谕数四，六月，戊申朔，尚之复起视事。御史中丞袁涉录自古隐士有迹无名者为《真隐传》以嗤之。\u003cbr/\u003e\u003cbr/\u003e     秋，七月，张永等至碻磝，引兵围之。\u003cbr/\u003e\u003cbr/\u003e     壬辰，徙汝阳王浑为武昌王，淮阳王彧为湘东王。\u003cbr/\u003e\u003cbr/\u003e     初，潘淑妃生始兴王瀎。元皇后性妒，以淑妃有宠于上，恚恨而殂，淑妃专总内政。由是太子劭深恶淑妃及瀎。瀎惧为将来之祸，乃曲意事劭，劭更与之善。\u003cbr/\u003e\u003cbr/\u003e     吴兴巫严道育，自言能辟谷服食，役使鬼物；因东阳公主婢王鹦鹉出入主家。道育谓主曰：“神将有符赐主。”主夜卧，见流光若萤，飞入书笥，开视，得二青珠；由是主与劭、瀎皆信惑之。劭、瀎并多过失，数为上所诘责；使道育诉请，欲令过不上闻。道育曰：“我已为上天陈请，必不泄露。”劭等敬事之，号曰：“天师”。其后遂与道育、鹦鹉及东阳主奴陈天与、黄门陈庆国共为巫蛊，琢玉为上形像，埋于含章殿前；劭补天与为队主。\u003cbr/\u003e\u003cbr/\u003e     东阳主卒，鹦鹉应出嫁，劭、瀎虑语泄，瀎府佐吴兴沈怀远；素为瀎所厚，以鹦鹉嫁之为妾。\u003cbr/\u003e\u003cbr/\u003e     上闻天与领队，以让劭曰：“汝所用队主副，并是奴邪？”劭惧，以书告瀎。瀎复书曰：“彼人若所为不已，正可促其馀命，或是大庆之渐耳。”劭、瀎相与往来书疏，常谓上为“彼人”，或曰：“其人”，谓江夏王义恭为“佞人”。\u003cbr/\u003e\u003cbr/\u003e     鹦鹉先与天与私通，既适怀远，恐事泄，白劭使密杀之。陈庆国惧，曰：“巫蛊事，唯我与天与宣传往来。今天与死，我其危哉！”乃具以其事白上。上大惊，即遣收鹦鹉；封籍其家，得劭、瀎书数百纸，皆咒诅巫蛊之言；又得所埋玉人，命有司穷治其事。道育亡命，捕之不获。\u003cbr/\u003e\u003cbr/\u003e     先是，瀎自扬州刺史出镇京口，及庐陵王绍以疾解扬州，意谓己必复得之。既而上用南谯王义宣，瀎殊不乐，乃求镇江陵；上许之。瀎入朝，遣还京口，为行留处分，至京口数日而巫蛊事发。上惋叹弥日，谓潘淑妃曰：“太子图富贵，更是一理，虎头复如此，非复思虑所及。汝母子岂可一日无我邪！”遣中使切责劭、瀎，劭、瀎惶惧无辞，惟陈谢而已。上虽怒甚，犹未忍罪也。\u003cbr/\u003e\u003cbr/\u003e     诸军攻碻磝，治三攻道：张永等当东道，济南太守申坦等当西道，扬武司马崔训当南道。攻之累旬，不拔。八月，辛亥夜，魏人自地道潜出，烧崔训营及攻具；癸丑夜，又烧东围及攻具；寻复毁崔训攻道。张永夜撤围退军，不告诸将，士卒惊扰；魏人乘之，死伤涂地。萧思话自往，增兵力攻旬馀，不拔。是时，青、徐不稔，军食乏。丁卯，思话命诸军皆退屯历城，斩崔训，系张永、申坦于狱。\u003cbr/\u003e\u003cbr/\u003e     鲁爽至长社，魏戍主秃髡幡弃城走。臧质顿兵近郊，不以时发，独遣冠军司马柳元景帅后军行参军薛安都等向潼关，元景等进据洪关。梁州刺史刘秀之遣司马马汪与左军中兵参军萧道成，将兵向长安。道成，承之之子也。魏冠军将军封礼自浢津南渡，赴弘农。九月，司空高平公儿乌干屯潼关，平南将军黎公辽屯河内。\u003cbr/\u003e\u003cbr/\u003e     吐谷浑王慕利延卒，树洛干之子拾寅立，始居伏罗川；遣使来请命，亦请命于魏。丁亥，以拾寅为安西将军、西秦、河、沙三州刺史、河南王；魏以拾寅为镇西大将军、沙州刺史、西平王。\u003cbr/\u003e\u003cbr/\u003e     庚寅，鲁爽与魏豫州刺史拓跋仆兰战于大索，破之，进攻虎牢。闻碻磝败退，与柳元景皆引兵还。萧道成、马汪等闻魏救兵将至，还趣仇池。己丑，诏解萧思话徐州，更领冀州刺史，镇历城。\u003cbr/\u003e\u003cbr/\u003e     上以诸将屡出无功，不可专责张永等，赐思话诏曰：“虏既乘利，方向盛冬，若脱敢送死，兄弟父子自共当之耳。言及增愤！可以示张永、申坦。”又与江夏王义恭书曰：“早知诸将辈如此，恨不以白刃驱之。今者悔何所及！”义恭寻奏免思话官，从之。\u003cbr/\u003e\u003cbr/\u003e     魏南安隐王余自以违次而立，厚赐群下，欲以收众心；旬月之间，府藏虚竭。又好酣饮及声乐、畋猎，不恤政事。宗爱为宰相，录三省，总宿卫，坐召公卿，专恣日甚。余患之，谋夺其权；爱愤怒。冬，十月，丙午朔，余夜祭东庙，爱使小黄门贾周等就弑余，而秘之，唯羽林郎中代人刘尼知之。尼劝爱立皇孙瀎，爱惊曰：“君大痴人！皇孙若立，岂忘正平时事乎！”尼曰：“若尔，今当立谁？”爱曰：“待还宫，当择诸王贤者立之。”\u003cbr/\u003e\u003cbr/\u003e     尼恐爱为变，密以状告殿中尚书源贺。贺时与尼俱典兵宿卫，乃与南部尚书陆丽谋曰：“宗爱既立南安，还复杀之。今又不立皇孙，将不利于社稷。”遂与丽定谋，共立皇孙。丽，俟之子也。戊申，贺与尚书长孙渴侯严兵守卫宫禁，使尼、丽迎皇孙于苑中。丽抱皇孙于马上，入平城，贺、渴侯开门纳之。尼驰还东庙，大呼曰：“宗爱弑南安王，大逆不道，皇孙已登大位，有诏，宿卫之士皆还宫！”众咸呼万岁。遂执宗爱、贾周等，勒兵而入，奉皇孙即皇帝位。登永安殿，大赦，改元兴安。杀爱、周，皆具五刑，夷三族。\u003cbr/\u003e\u003cbr/\u003e     西阳五水群蛮反，自淮、汝至于江、沔，咸被其患。诏太尉中兵参军沈庆之督江、豫、荆、雍四州兵讨之。\u003cbr/\u003e\u003cbr/\u003e     魏以骠骑大将军拓跋寿乐为太宰、都督中外诸军、录尚书事，长孙渴侯为尚书令，加仪同三司。十一月，寿乐、渴侯坐争权，并赐死。\u003cbr/\u003e\u003cbr/\u003e     癸未，魏广阳简王建、临淮宣王谭皆卒。\u003cbr/\u003e\u003cbr/\u003e     甲申，魏主母闾氏卒。\u003cbr/\u003e\u003cbr/\u003e     魏南安王余之立也，以古弼为司徒，张黎为太尉。及高宗立，弼、黎议不合旨，黜为外都大官；坐有怨言，且家人告其为巫蛊，皆被诛。\u003cbr/\u003e\u003cbr/\u003e     壬寅，庐陵昭王绍卒。\u003cbr/\u003e\u003cbr/\u003e     魏追尊景穆太子为景穆皇帝，皇妣闾氏为恭皇后，尊乳母常氏为保太后。\u003cbr/\u003e\u003cbr/\u003e     陇西屠各王景文叛魏，署置王侯；魏统万镇将南阳王惠寿、外都大官于洛拔督四州之众讨平之，徙其党三千馀家于赵、魏。\u003cbr/\u003e\u003cbr/\u003e     十二月，戊申，魏葬恭皇后于金陵。\u003cbr/\u003e\u003cbr/\u003e     魏世祖晚年，佛禁稍弛，民间往往有私习者。及高宗即位，群臣多请复之。乙卯，诏州郡县众居之所，各听建佛图一区；民欲为沙门者，听出家。大州五十人，小州四十人。于是向所毁佛图，率皆修复。魏主亲为沙门师贤等五人下发，以师贤为道人统。\u003cbr/\u003e\u003cbr/\u003e     丁巳，魏以乐陵王击忸为太尉，南部尚书陆丽为司徒，镇西将军杜元宝为司空。丽以迎立之功，受心膂之寄，朝臣无出其右者，赐爵平原王。丽辞曰：“陛下，国之正统，当承基绪；效顺奉迎，臣子常职，不敢慆天之功以干大赏。”再三不受，魏主不许。丽曰：“臣父奉事先朝，忠勤著效。今年逼桑榆，愿以臣爵授之。”帝曰：“朕为天下主，岂不能使卿父子为二王邪！”戊午，进其父建业公俟爵为东平王。又命丽妻为妃，复其子孙。丽力辞不受，帝益嘉之。\u003cbr/\u003e\u003cbr/\u003e     以东安公刘尼为尚书仆射，西平公源贺为征北将军，并进爵为王。帝班赐群臣，谓源贺曰：“卿任意取之。”贺辞曰：“南北未宾，府库不可虚也。”固与之，乃取戎马一匹。\u003cbr/\u003e\u003cbr/\u003e     高宗之立也，高允预其谋，陆丽等皆受重赏，而不及允，允终身不言。甲子，周忸坐事赐死。时魏法深峻，源贺奏：“谋反之家，男子十三以下本不预谋者，宜免死没官。”从之。\u003cbr/\u003e\u003cbr/\u003e     江夏王义恭还朝。辛未，以义恭为大将军、南徐州刺史，录尚书如故。\u003cbr/\u003e\u003cbr/\u003e     初，魏入中原，用《景初历》，世祖克沮渠氏，得赵匪攵《玄始历》，时人以为密，是岁，始行之。","cnt":0,"sort":6630054,"author":"司马光","prev":"6630053.html","next":"6630055.html","book_title":"资治通鉴","updateTimeFmt":"2024-03-28 17:25:38","category":"都市小说"}