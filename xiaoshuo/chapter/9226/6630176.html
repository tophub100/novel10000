{"id":0,"code":"6630176.html","title":"第453章 (2)","latest_chapter_name":"正文 第800章 (3)","xiao_shuo_code":"9226","content":"\u003cbr/\u003e\u003cbr/\u003e    周兵益至，诸将议破堰拔军，以舫载马而去。马主裴子烈曰：“若破堰下船，船必倾倒，不如先遣马出。”时明彻苦背疾甚笃，萧摩诃复请曰：“今求战不得，进退无路。若潜军突围，未足为耻。愿公帅步卒、乘马舆徐行，摩诃领铁骑数千驱驰前后，必当使公安达京邑。”明彻曰：“弟之此策，乃良图也。然步军既多，吾为总督，必须身居其后，相帅兼行。弟马军宜须在前，不可迟缓。”摩诃因帅马军夜发。甲子，明彻决堰，乘水势退军。冀以入淮。至清口，水势渐微，舟舰并碍车轮，不复得过。王轨引兵围而蹙之，众溃。明彻为周人所执，将士三万并器械辎重皆没于周。萧摩诃以精骑八十居前突围，众骑继之，比旦，达淮南，与将军任忠、周罗瞭独全军得还。\u003cbr/\u003e\u003cbr/\u003e     初，帝谋取彭、汴，以问五兵尚书毛喜，对曰：“淮左新平，边民未辑。周氏始吞齐国，难与争锋。且弃舟艥之工，践车骑之地，去长就短，非吴人所便。臣愚以为不若安民保境，寝兵结好，斯久长之术也。”及明彻败，帝谓喜曰：“卿言验于今矣。”即日，召蔡景历，复以为征南咨议参军。\u003cbr/\u003e\u003cbr/\u003e     周主封吴明彻为怀德公，位大将军。明彻忧愤而卒。\u003cbr/\u003e\u003cbr/\u003e     乙丑，周以越王盛为大冢宰。\u003cbr/\u003e\u003cbr/\u003e     三月，戊辰，周于蒲州置宫，废同州及长春二宫。\u003cbr/\u003e\u003cbr/\u003e     甲戌，周主初服常冠，以皂纱全幅向后襩发，仍裁为四脚。\u003cbr/\u003e\u003cbr/\u003e     丙子，命中军大将军、开府仪同三司淳于量为大都督，总水陆诸军事，镇西将军孙玚督荆、郢诸军，平北将军樊毅都督清口上至荆山缘淮诸军，宁远将军任忠都督寿阳、新蔡、霍州诸军，以备周。\u003cbr/\u003e\u003cbr/\u003e     乙酉，大赦。\u003cbr/\u003e\u003cbr/\u003e     壬辰，周改元宣政。\u003cbr/\u003e\u003cbr/\u003e     夏，四月，庚申，突厥寇周幽州，杀掠吏民。\u003cbr/\u003e\u003cbr/\u003e     戊午，樊毅遣军渡淮北，对清口筑城。壬戌，清口城不守。\u003cbr/\u003e\u003cbr/\u003e     五月，己丑，周高祖帅诸军伐突厥，遣柱国原公姬愿、东平公神举等将兵五道俱入。\u003cbr/\u003e\u003cbr/\u003e     癸巳，帝不豫，留止云阳宫；丙申，诏停诸军。驿召宗师宇文孝伯赴行在所，帝执其手曰：“吾自量必无济理，以后事付君。”是夜，授孝伯司卫上大夫，总宿卫兵。又令驰驿入京镇守，以备非常。六月，丁酉朔，帝疾甚，还长安；是夕殂，年三十六。\u003cbr/\u003e\u003cbr/\u003e     戊戌，太子即位。尊皇后阿史那氏为皇太后。宣帝始立，即逞奢欲。大行在殡，曾无戚容，扪其杖痕，大骂曰：“死晚矣！”阅视高祖宫人，逼为淫欲。超拜吏部下大夫郑译为开府仪同大将军、内史中大夫，委以朝政。\u003cbr/\u003e\u003cbr/\u003e     己未，葬武皇帝于孝陵，庙号高祖。既葬，诏内外公除，帝及六宫皆议即吉。京兆郡丞乐运上疏，以为“葬期既促，事讫即除，太为汲汲。”帝不从。\u003cbr/\u003e\u003cbr/\u003e     帝以齐炀王宪属尊望重，忌之。谓宇文孝伯曰：“公能为朕图齐王，当以其官相授。”孝伯叩头曰：“先帝遗诏，不许滥诛骨肉。齐王，陛下为叔父，功高德茂，社稷重臣。陛下若无故害之，臣又顺旨曲从，则臣为不忠之臣，陛下为不孝之子矣。”帝不怿，由是疏之。乃与开府仪同大将军于智、郑译等密谋之，使智就宅候宪，因告宪有异谋。\u003cbr/\u003e\u003cbr/\u003e     甲子，帝遣宇文孝伯语宪，欲以宪为太师，宪辞让。又使孝伯召宪，曰：“晚与诸王俱入。”既至殿门，宪独被引进。帝先伏壮士于别室，至，即执之。宪自辨理，帝使于智证宪，宪目光如炬，与智相质。或谓宪曰：“以王今日事势，何用多言！”宪曰：“死生有命，宁复图存！但老母在堂，恐留兹恨耳！”因掷笏于地。遂缢之。\u003cbr/\u003e\u003cbr/\u003e     帝召宪僚属，使证成宪罪。参军勃海李纲，誓之以死，终无桡辞。有司以露车载宪尸而出，故吏皆散，唯李纲抚棺号恸，躬自瘗之，哭拜而去。\u003cbr/\u003e\u003cbr/\u003e     又杀上大将军王兴、上开府仪同大将军独孤熊、开府仪同大将军豆卢绍，皆素与宪亲善者也。帝既诛宪而无名，乃云与兴等谋反，时人谓之“伴死”。\u003cbr/\u003e\u003cbr/\u003e     以于智为柱国，封齐公，以赏之。\u003cbr/\u003e\u003cbr/\u003e     闰月，乙亥，周主立妃杨氏为皇后。\u003cbr/\u003e\u003cbr/\u003e     辛巳，周以赵王招为太师，陈王纯为太傅。\u003cbr/\u003e\u003cbr/\u003e     齐范阳王绍义闻周高祖殂，以为得天助。幽州人卢昌期，起兵据范阳，迎绍义，绍义引突厥兵赴之。周遣柱国东平公神举将兵讨昌期。绍义闻幽州总管出兵在外，欲乘虚袭蓟，神举遣大将军宇文恩将四千人救之，半为绍义所杀。会神举克范阳，擒昌期。绍义闻之，素衣举哀，还入突厥。高宝宁帅夷、夏数万骑救范阳，至潞水，闻昌期死，还，据和龙。\u003cbr/\u003e\u003cbr/\u003e     秋，七月，周主享太庙；丙午，祀圜丘。\u003cbr/\u003e\u003cbr/\u003e     庚戌，周以小宗伯斛斯征为大宗伯。壬戌，以亳州总管杨坚为上柱国、大司马。\u003cbr/\u003e\u003cbr/\u003e     癸亥，周主尊所生母李氏为帝太后。\u003cbr/\u003e\u003cbr/\u003e     八月，丙寅，周主祀西郊；壬申，如同州。以大司徒杞公亮为安州总管，上柱国长孙览为大司徒，杨公王谊为大司空。丙戌，以永昌公椿为大司寇。\u003cbr/\u003e\u003cbr/\u003e     九月，乙巳，立方明坛于娄湖。戊申，以扬州刺史始兴王叔陵为王官伯，临盟百官。\u003cbr/\u003e\u003cbr/\u003e     庚戌，周主封其弟元为荆王。\u003cbr/\u003e\u003cbr/\u003e     周主诏：“诸应拜者，皆以三拜成礼。”\u003cbr/\u003e\u003cbr/\u003e     甲寅，上幸娄湖誓众。乙卯，分遣大使以盟誓班下四方，上下相警戒。\u003cbr/\u003e\u003cbr/\u003e     冬，十月，癸酉，周主还长安。以大司空王谊为襄州总管。戊子，以尚书左仆射陆缮为尚书仆射。\u003cbr/\u003e\u003cbr/\u003e     十一月，突厥寇周边，围酒泉，杀掠吏民。\u003cbr/\u003e\u003cbr/\u003e     十二月，甲子，周以毕王贤为大司空。\u003cbr/\u003e\u003cbr/\u003e     己丑，周以河阳总管滕王逌为行军元帅，帅众入寇。\u003cbr/\u003e\u003cbr/\u003e     太建十一年己亥，公元五七九年春，正月，癸巳，周主受朝于露门，始与群臣服汉、魏衣冠；大赦，改元大成。置四辅官：以大冢宰越王盛为大前疑，相州总管蜀公尉迟迥为大右弼，申公李穆为大左辅，大司马随公杨坚为大后承。\u003cbr/\u003e\u003cbr/\u003e     周主之初立也，以高祖《刑书要制》为太重而除之，又数行赦宥。京兆郡丞乐运上疏，以为：“虞书》所称‘眚灾肆赦’，谓过误为害，当缓赦之。《吕刑》云：‘五刑之疑有赦。’谓刑疑从罚，罚疑从免也。谨寻经典，未有罪无轻重，溥天大赦之文。大尊岂可数施非常之惠，以肆奸宄之恶乎！”帝不纳。既而民轻犯法，又自以奢淫多过失，恶人规谏，欲为威虐，慑服群下。乃更为《刑经圣制》，用法益深，大醮于正武殿，告天而行之。密令左右伺察群臣，小有过失，辄行诛谴。\u003cbr/\u003e\u003cbr/\u003e     又，居丧才逾年，即恣声乐，鱼龙百戏，常陈殿前，累日继夜，不知休息；多聚美女以实后宫，增置位号，不可详录。游宴沉湎，或旬日不出，群臣请事者，皆因宦者奏之。于是乐运舆榇诣朝堂，陈帝八失：其一，以为“大尊比来事多独断，不参诸宰辅，与众共之”。其二，“搜美女以实后宫，仪同以上女不许辄嫁，贵贱同怨”。其三，“大尊一入后宫，数日不出，所须闻奏，多附宦者”。其四，“下诏宽刑，未及半年，更严前制”。其五，“高祖斫雕为朴，崩未逾年，而遽穷奢丽”。其六，“徭赋下民，以奉俳优角抵”。其七，“上书字误者，即治其罪，杜献书之路”。其八，“玄象垂诫，不能咨诹善道，修布德政”。“若不革兹八事，臣见周庙不血食矣。”帝大怒，将杀之。朝臣恐惧，莫有救者。内史中大夫洛阳元岩汉曰：“臧洪同死，人犹愿之，况比干乎！若乐运不免，吾将与之俱毙。”乃诣阁请见，曰：“乐运不顾其死，欲以求名。陛下不如劳而遣之，以广圣度。”帝颇感悟。明日，召运，谓曰：“朕昨夜思卿所奏，实为忠臣。”赐御食而罢之。\u003cbr/\u003e\u003cbr/\u003e     癸卯，周立皇子阐为鲁王。","cnt":0,"sort":6630176,"author":"司马光","prev":"6630175.html","next":"6630177.html","book_title":"资治通鉴","updateTimeFmt":"2024-03-28 17:25:38","category":"都市小说"}