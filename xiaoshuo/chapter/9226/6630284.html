{"id":0,"code":"6630284.html","title":"第561章 (1)","latest_chapter_name":"正文 第800章 (3)","xiao_shuo_code":"9226","content":"\u003cbr/\u003e\u003cbr/\u003e    唐纪二十六（起上章阉茂八月，尽昭阳赤奋若，凡三年有奇）\u003cbr/\u003e\u003cbr/\u003e     睿宗玄真大圣大兴孝皇帝下\u003cbr/\u003e\u003cbr/\u003e     景云元年庚戌，公元七一零年八月，庚寅，往巽第按问。重福奄至，县官驰出，白留守；群官皆逃匿，洛州长史崔日知独帅众讨之。\u003cbr/\u003e\u003cbr/\u003e     留台侍御史李邕遇重福于天津桥，从者已数百人，驰至屯营，告之曰：“谯王得罪先帝，今无故入都，此必为乱；君等宜立功取富贵。”又告皇城使闭诸门。重福先趣左、右屯营，营中射之，矢如雨下。乃还趣左掖门，欲取留守兵，见门闭，大怒，命焚之。火未及然，左屯营兵出逼之，重福窘迫，策马出上东，逃匿山谷。明日，留守大出兵搜捕，重福赴漕渠溺死。日知，日用之从父兄也，以功拜东都留守。\u003cbr/\u003e\u003cbr/\u003e     郑愔貌丑多须，既败，梳髻，著妇人服，匿车中；擒获，被鞫，股栗不能对。张灵均神气自若，顾愔曰：“吾与此人举事，宜其败也！”与愔皆斩于东都市。初，愔附来俊臣得进；俊臣诛，附张易之；易之诛，附韦氏；韦氏败，又附谯王重福，竟坐族诛。严善思免死，流静州。万骑恃讨诸韦之功，多暴横，长安中苦之；诏并除外官。又停以户奴为万骑；更置飞骑，隶左、右羽林。\u003cbr/\u003e\u003cbr/\u003e     姚元之、宋瓃及御史大夫毕构上言：“先朝斜封官悉宜停废。”上从之。癸巳，罢斜封官凡数千人。\u003cbr/\u003e\u003cbr/\u003e     刑部尚书、同中书门下三品裴谈贬蒲州刺史。\u003cbr/\u003e\u003cbr/\u003e     赠苏安恒谏议大夫。\u003cbr/\u003e\u003cbr/\u003e     九月，辛未，以太子少师致仕唐休瓃为朔方道大总管。\u003cbr/\u003e\u003cbr/\u003e     冬，十月，甲申，礼仪使姚元之、宋瓃奏：“大行皇帝神主，应祔太庙，请迁义宗神主于东都，别立庙。”从之。\u003cbr/\u003e\u003cbr/\u003e     乙未，追复天后尊号为大圣天后。\u003cbr/\u003e\u003cbr/\u003e     丁酉，以幽州镇守经略节度大使薛讷为左武卫大将军兼幽州都督。节度使之名自讷始。\u003cbr/\u003e\u003cbr/\u003e     太平公主以太子年少，意颇易之；既而惮其英武，欲更择暗弱者立之以久其权，数为流言，云“太子非长，不当立。”己亥，制戒谕中外，以息浮议。公主每觇伺太子所为，纤介必闻于上，太子左右，亦往往为公主耳目，太子深不自安。\u003cbr/\u003e\u003cbr/\u003e     谥故太子重俊曰节愍。太府少卿万年韦凑上书，以为：“赏罚所不加者，则考行立谥以褒贬之。故太子重俊，与李多祚等称兵入宫，中宗登玄武门以避之，太子据鞍督兵自若；及其徒倒戈，多祚等死，太子方逃窜。向使宿卫不守，其为祸也胡可忍言！明日，中宗雨泣，谓供奉官曰：‘几不与卿等相见。’其危如此，今圣朝礼葬，谥为节愍，臣窃惑之。夫臣子之礼，过庙必下，过位必趋。汉成帝之为太子，不敢绝驰道。而重俊称兵宫内，跨马御前，无礼甚矣。若以其诛武三思父子而嘉之，则兴兵以诛奸臣而尊君父可也；今欲自取之，是与三思竞为逆也，又足嘉乎！若以其欲废韦氏而嘉之，则韦氏于时逆状未彰，大义未绝，苟无中宗之命而废之，是胁父废母也，庸可乎！汉戾太子困于江充之谗，发忿杀充，虽兴兵交战，非围逼君父也；兵败而死，及其孙为天子，始得改葬，犹谥曰戾。况重俊可谥之曰节愍乎！臣恐后之乱臣贼子，得引以为比，开悖逆之原，非所以彰善瘅恶也，请改其谥。多祚等从重俊兴兵，不为无罪。陛下今宥之可也，名之为雪，亦所未安。”上甚然其言，而执政以为制命已行，不为追改，但停多祚等赠官而已。\u003cbr/\u003e\u003cbr/\u003e     十一月，戊申朔，以姚元之为中书令。\u003cbr/\u003e\u003cbr/\u003e     乙酉，葬孝和皇帝于定陵，庙号中宗。朝议以韦后有罪，不应祔葬。追谥故英王妃赵氏曰和思顺圣皇后，求其瘗，莫有知者，乃以祎衣招魂，覆以夷衾，祔葬定陵。\u003cbr/\u003e\u003cbr/\u003e     壬子，侍中韦安石罢为太子少保，左仆射、同中书门下三吕苏瑰罢为少傅。\u003cbr/\u003e\u003cbr/\u003e     甲寅，追复裴炎官爵。\u003cbr/\u003e\u003cbr/\u003e     初，裴伷先自岭南逃归，复杖一百，徙北庭。至徙所，殖货任侠，常遣客诇都下事。武后之诛流人也，伷先先知之，逃奔胡中；北庭都护追获，囚之以闻。使者至，流人尽死，伷先以待报未杀。既而武后下制安抚流人，有未死者悉放还，伷先由是得归。至是求炎后，独伷先在，拜詹事丞。\u003cbr/\u003e\u003cbr/\u003e     壬戌，追复王同皎官爵。\u003cbr/\u003e\u003cbr/\u003e     庚午，许文贞公苏瑰薨。制起复其子飂为工部侍郎，飂固辞。上使李日知谕旨，日知终坐不言而还，奏曰：“臣见其哀毁，不忍发言，恐其陨绝。”上乃听其终制。\u003cbr/\u003e\u003cbr/\u003e     十二月，癸未，上以二女西城、隆昌公主为女官，以资天皇天后之福，仍欲于京城西造观。谏议大夫宁原悌上言，以为：“先朝悖逆庶人以爱女骄盈而及祸，新都、宜城以庶孽抑损而获全。又释、道二家皆以清净为本，不当广营寺观，劳人费财。梁武致败于前，先帝取灾于后，殷鉴不远。今二公主入道，将为之置观，不宜过为崇丽，取谤四方。又，先朝所亲狎诸僧，尚在左右，宜加屏斥。”上览而善之。\u003cbr/\u003e\u003cbr/\u003e     宦者闾兴贵以事属长安令李朝隐，朝隐系于狱。上闻之，召见朝隐，劳之曰：“卿为赤县令，能如此，朕复何忧！”因御承天门，集百官及诸州朝集使，宣示以朝隐所为，且下制称“宦官遇宽柔之代，必弄威权。朕览前载，每所叹息。能副朕意，实在斯人，可加一阶为太中大夫，赐中上考及绢百匹。”\u003cbr/\u003e\u003cbr/\u003e     壬辰，奚、靑犯塞，掠渔阳、雍奴，出卢龙塞而去。幽州都督薛讷追击之，弗克。\u003cbr/\u003e\u003cbr/\u003e     旧制，三品以上官册授，五品以上制授，六品以下敕授，皆委尚书省奏拟，文属吏部，武属兵部，尚书曰中铨，侍郎曰东西铨。中宗之末，嬖幸用事，选举混淆，无复纲纪。至是，以宋瓃为吏部尚书，李乿、卢从愿为侍郎，皆不畏强御，请谒路绝。集者万馀人，留者三铨不过二千，人服其公。以姚元之为兵部尚书，陆象先、卢怀慎为侍郎，武选亦治。从愿，承庆之族子；象先，元方之子也。\u003cbr/\u003e\u003cbr/\u003e     侍御史藁城倪若水，奏弹国子祭酒祝钦明、司业郭山惲乱常改作，希旨病君；于是左授钦明饶州刺史，山惲括州长史。\u003cbr/\u003e\u003cbr/\u003e     侍御史杨孚，弹纠不避权贵，权贵毁之。上曰：“鹰搏狡兔，须急救之，不尔必反为所噬。御史绳奸慝亦然。敬非人主保卫之，则亦为奸慝所噬矣。”孚，隋文帝之侄孙也。置河西节度、支度、营田等使，领凉、甘、肃、伊、瓜、沙、西七州，治凉州。\u003cbr/\u003e\u003cbr/\u003e     姚州群蛮，先附吐蕃，摄监察御史李知古请发兵击之；既降，又请筑城，列置州县，重税之。黄门侍郎徐坚以为不可；不从。知古发剑南兵筑城，因欲诛其豪杰，掠子女为奴婢。群蛮怨怨，蛮酋傍名引吐蕃攻知古，杀之，以其尸祭天，由是姚、巂路绝，连年不通。安西都护张玄表侵掠吐蕃北境，吐蕃虽怨而未绝和亲，乃赂鄯州都督杨矩，请河西九曲之地以为公主汤沐邑；矩奏与之。\u003cbr/\u003e\u003cbr/\u003e     景云二年辛亥，公元七一一年春，正月，癸丑，突厥可汗默啜遣使请和；许之。\u003cbr/\u003e\u003cbr/\u003e     己未，以太仆卿郭元振、中书侍郎张说并同平章事。\u003cbr/\u003e\u003cbr/\u003e     以温王重茂为襄王，充集州刺史，遣中郎将将兵五百就防之。\u003cbr/\u003e\u003cbr/\u003e     乙丑，追立妃刘氏曰肃明皇后，陵曰惠陵；德妃窦氏曰昭成皇后，陵曰靖陵。皆招魂葬于东都城南，立庙京师，号仪坤庙。窦氏，太子之母也。\u003cbr/\u003e\u003cbr/\u003e     太平公主与益州长史窦怀贞等结为朋党，欲以危太子，使其婿唐晙邀韦安石至其第，安石固辞不往。上尝密召安石，谓曰：“闻朝廷皆倾心东宫，卿宜察之。”对曰：“陛下安得亡国之言！此必太平之谋耳。太子有功于社稷，仁明孝友，天下所知，愿陛下无惑谗言。”上瞿然曰：“朕知之矣，卿勿言。”时公主在帘下窃听之，以飞语陷安石，欲收按之，赖郭元振救之，得免。\u003cbr/\u003e\u003cbr/\u003e     公主又尝乘辇邀宰相于光范门内，讽以易置东宫，众皆失色，宋瓃抗言曰：“东宫有大功于天下，真宗庙社稷之主，公主奈何忽有此议！”\u003cbr/\u003e\u003cbr/\u003e     瓃与姚元之密言于上曰：“宋王陛下之元子，豳王高宗之长孙，太平公主交构其间，将使东宫不安。请出宋王及豳王皆为刺史，罢岐、薛二王左、右羽林，使为左、右率以事太子。太平公主请与武攸暨皆于东都安置。”上曰：“朕更无兄弟，惟太平一妹，岂可远置东都！诸王惟卿所处。”乃先下制云：“诸王、驸马自今毋得典禁兵，见任者皆改它宫。”\u003cbr/\u003e\u003cbr/\u003e     顷之，上谓侍臣曰：“术者言于五日当有急兵入宫，卿等为朕备之。”张说曰：“此必谗人欲离间东宫。愿陛下使太子监国，则流言自息矣。”姚元之曰：“张说所言，社稷之至计也。”上悦。\u003cbr/\u003e\u003cbr/\u003e     二月，丙子朔，以宋王成器为同州刺史，豳王守礼为豳州刺史，左羽林大将军岐王隆范为左卫率，右羽林大将军薛王隆业为右卫率；太平公主蒲州安置。\u003cbr/\u003e\u003cbr/\u003e     丁丑，命太子监国，六品以下除官及徒罪以下，并取太子处分。殿中侍御史崔莅、太子中允薛照素言于上曰：“斜封官皆先帝所除，恩命已布，姚元之等建议，一朝尽夺之，彰先帝之过，为陛下招怨。今众口沸腾，遍于海内，恐生非常之变。”太平公主亦言之，上以为然。戊寅，制：“诸缘斜封别敕授官，先停任者，并量材叙用。”\u003cbr/\u003e\u003cbr/\u003e     太平公主闻姚元之、宋瓃之谋，大怒，以让太子。太子惧，奏元之、瓃离间姑、兄，请从极法。甲申，贬元之为申州刺史，瓃为楚州刺史。丙戌，宋王、豳王亦寝刺史之命。\u003cbr/\u003e\u003cbr/\u003e     中书舍人、参知机务刘幽求罢为户部尚书；以太子少保韦安石为侍中。安石与李日知代姚、宋为政，自是纲纪紊乱，复如景龙之世矣。前右率府铠曹参军柳泽上疏，以为：“斜封官皆因仆妾汲引，岂出孝和之意！陛下一切黜之，天下莫不称明。一旦忽尽收斜，善恶不安，反覆相攻，何陛下政令之不一也！议者咸称太平公主令胡僧慧范曲引此曹，诳误陛下。臣恐积小成大，为祸不细。”上弗听。泽，亨之孙也。\u003cbr/\u003e\u003cbr/\u003e     左、右万骑与左右羽林为北门四军，使葛福顺等将之。\u003cbr/\u003e\u003cbr/\u003e     三月，以宋王成器女为金山公主，许嫁突厥默啜。\u003cbr/\u003e\u003cbr/\u003e     夏，四月，甲申，宋王成器让司徒；许之，以为太子宾客。以韦安石为中书令。\u003cbr/\u003e\u003cbr/\u003e     上召群臣三品以上，谓曰：“朕素怀澹泊，不以万乘为贵，曩为皇嗣，又为皇太弟，皆辞不处。今欲传位太子，何如？”群臣莫对。太子使右庶子李景伯固辞，不许。殿中侍御史和逢尧附太平公主，言于上曰：“陛下春秋未高，方为四海所依仰，岂得遽尔！”上乃止。\u003cbr/\u003e\u003cbr/\u003e     戊子，制：“凡政事皆取太子处分。其军旅死刑及五品已上除授，皆先与太子议之，然后以闻。”\u003cbr/\u003e\u003cbr/\u003e     辛卯，以李日知守侍中。\u003cbr/\u003e\u003cbr/\u003e     壬寅，赦天下。\u003cbr/\u003e\u003cbr/\u003e     五月，太子请让位于宋王成器；不许。请召太平公主还京师：许之。\u003cbr/\u003e\u003cbr/\u003e     庚戌，制：“则天皇后父母坟仍旧为昊陵、顺陵，量置官属。”太平公主为武攸暨请之也。\u003cbr/\u003e\u003cbr/\u003e     辛酉，更以西城为金仙公主，隆昌为玉真公主，各为之造观，逼夺民居甚多，用功数百万。右散骑常侍魏知古、黄门侍郎李乿谏，皆不听。\u003cbr/\u003e\u003cbr/\u003e     壬戌，殿中监窦怀贞为御史大夫、同平章事。\u003cbr/\u003e\u003cbr/\u003e     僧慧范恃太平公主势，逼夺民产，御史大夫薛谦光与殿中侍御史慕容珣奏弹之。公主诉于上，出谦光为岐州刺史。\u003cbr/\u003e\u003cbr/\u003e     明遣使按察十道，议者以山南所部阔远，乃分为东西道；又分陇右为河西道。六月、壬午，又分天下置汴、齐、兖、魏、冀、并、蒲、鄜、泾、秦、益、绵、遂、荆、岐、通、梁、襄、扬、安、淮、越、洪、潭二十四都督，各纠察所部刺史以下善恶，惟洛及近畿州不隶都督府。太子右庶子李景伯、舍人卢倅等上言：“都督专杀生之柄，权任太重。或用非其人，为害不细。今御史秩卑望重，以时巡察，奸宄自禁。”其后竟罢都督，但置十道按察使而已。\u003cbr/\u003e\u003cbr/\u003e     秋，七月，癸巳，追复上官昭容，谥曰惠文。\u003cbr/\u003e\u003cbr/\u003e     乙卯，以高祖故宅枯柿复生，赦天下。\u003cbr/\u003e\u003cbr/\u003e     己巳，以右御史大夫解琬为朔方大总管。琬考按三城戍兵，奏减十万人。\u003cbr/\u003e\u003cbr/\u003e     庚午，以中书令韦安石为左仆射兼太子宾客、同中书门下三品。太平公主以安石不附己，故崇以虚名，实去其权也。\u003cbr/\u003e\u003cbr/\u003e     九月，庚辰，以窦怀贞为侍中。怀贞每退朝，必诣太平公主第。时修金仙、玉真二观，群臣多谏，怀贞独劝成之，身自督役。时人谓怀贞前为皇后阿□，今为公主邑司。\u003cbr/\u003e\u003cbr/\u003e     冬，十月，甲辰，上御承天门，引韦安石、郭元振、窦怀贞、李日知、张说宣制，责以“政教多阙，水旱为灾，府库益竭，僚吏日滋；虽朕之薄德，亦辅佐非才。安石可左仆射、东都留守，元振可吏部尚书，怀贞可左御史大夫，日知可户部尚书，说可左丞，并罢政事”。以吏部尚书刘幽求为侍中，右散骑常侍魏知古为左散骑常侍，太子詹事崔湜为中书侍郎，并同中书门下三品；书中侍郎陆象先同平章事。皆太平公主之志也。\u003cbr/\u003e\u003cbr/\u003e     象先清净寡欲，言论高远，为时人所重。湜私侍太平公主，公主欲引以为相，湜请与象先同升，公主不可，湜曰：“然则湜亦不敢当。”公主乃为之并言于上。上不欲用湜，公主涕泣以请，乃从之。","cnt":0,"sort":6630284,"author":"司马光","prev":"6630283.html","next":"6630285.html","book_title":"资治通鉴","updateTimeFmt":"2024-03-28 17:25:38","category":"都市小说"}