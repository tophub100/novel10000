{"id":0,"code":"6630291.html","title":"第568章 (2)","latest_chapter_name":"正文 第800章 (3)","xiao_shuo_code":"9226","content":"\u003cbr/\u003e\u003cbr/\u003e    秋，七月，己酉，王晙大破康待宾，生擒之，杀叛胡万五千人。辛酉，集四夷酋长，腰斩康待宾于西市。先是，叛胡潜与党项通谋，攻银城、连谷，据其仓庾，张说将步骑万人出合河关掩击，大破之。追至骆驼堰，党项乃更与胡战，胡众溃，西走入铁建山。说安集党项，使复其居业。讨击使阿史那献以党项翻覆，请并诛之，说曰：“王者之师，当伐叛柔服，岂可杀已降邪！”因奏置麟州，以镇抚党项馀众。\u003cbr/\u003e\u003cbr/\u003e     九月，乙巳朔，日有食之。\u003cbr/\u003e\u003cbr/\u003e     康待宾之反也，诏郭知运与王晙相知讨之；晙上言，朔方兵自有馀力，请敕知运还本军。未报，知运已至，由是与晙不协。晙所招降者，知运复纵兵击之；虏以晙为卖己，由是复叛。上以不能遂定群胡，丙午，贬晙为梓州刺史。\u003cbr/\u003e\u003cbr/\u003e     丁未，梁文献公姚崇薨，遗令：“佛以清净慈悲为本，而愚者写经造像，冀以求福。昔周、齐分据天下，周则毁经像而修甲兵，齐则崇塔庙而驰刑政，一朝合战，齐灭周兴。近者诸武、诸韦，造寺度人，不可胜纪，无救族诛。汝曹勿效儿女子终身不寤，追荐冥福。道士见僧获利，效其所为，尤不可延之于家。当永为后法！”\u003cbr/\u003e\u003cbr/\u003e     癸亥，以张说为兵部尚书、同中书门下三品。\u003cbr/\u003e\u003cbr/\u003e     冬，十月，河西、陇右节度大使郭知运卒。知运与同县右卫副率王君□，皆以骁勇善骑射著名西陲，为虏所惮，时人谓之王、郭。□遂自知运麾下代为河西、陇右节度使，判凉州都督。\u003cbr/\u003e\u003cbr/\u003e     十一月，丙辰，国子祭酒元行冲上《群书四录》，凡书四万八千一百六十九卷。\u003cbr/\u003e\u003cbr/\u003e     庚午，赦天下。\u003cbr/\u003e\u003cbr/\u003e     十二月，乙酉，上幸骊山温汤；壬辰，还宫。\u003cbr/\u003e\u003cbr/\u003e     是岁，诸王为都督、刺史者，悉召还京师。\u003cbr/\u003e\u003cbr/\u003e     新作蒲津桥，熔铁为牛以系縦。\u003cbr/\u003e\u003cbr/\u003e     安州别驾刘子玄卒。子玄即知几也，避上嫌名，以字行。著作郎吴兢撰《则天实录》，言宋瓃张说使证魏元忠事。说修史见之，知兢所为，谬曰：“刘五殊不相借。”兢起对曰：“此乃兢所为，史草具在，不可使明公枉怨死者。”同僚皆失色。其后说阴祈兢改数字，兢终不许，曰：“若徇公请，则此史不为直笔，何以取信于后！”\u003cbr/\u003e\u003cbr/\u003e     太史上言，《麟德历》浸疏，日食屡不效。上命僧一行更造新历，率府兵曹梁令瓒造黄道游仪以测候七政。\u003cbr/\u003e\u003cbr/\u003e     置朔方节度使，领单于都护府，夏、盐等六州，定远、丰安二军，三受降城。\u003cbr/\u003e\u003cbr/\u003e     开元十年壬戌，公元七二二年春，正月，丁巳，上行幸东都，以刑部尚书王志愔为西京留守。癸亥，命有司收公廨钱，以税钱充百官俸。\u003cbr/\u003e\u003cbr/\u003e     乙丑，收职田。亩率给仓粟二斗。\u003cbr/\u003e\u003cbr/\u003e     二月，戊寅，上至东都。\u003cbr/\u003e\u003cbr/\u003e     夏，四月，己亥，以张说兼知朔方军节度使。\u003cbr/\u003e\u003cbr/\u003e     五月，伊、汝水溢，漂溺数千家。\u003cbr/\u003e\u003cbr/\u003e     闰月，壬申，张说如朔方巡边。\u003cbr/\u003e\u003cbr/\u003e     己丑，以馀姚县主女慕容氏为燕郡公主，妻契丹王郁干。\u003cbr/\u003e\u003cbr/\u003e     六月，丁巳，博州河决，命按察使萧嵩等治之。嵩，梁明帝之孙之。\u003cbr/\u003e\u003cbr/\u003e     己巳，制增太庙为九室，迁中宗主还太庙。\u003cbr/\u003e\u003cbr/\u003e     秋，八月，癸卯，武强令裴景仙，坐赃五千匹，事觉，亡命。上怒，命集众斩之。大理卿李朝隐奏景仙赃皆乞取，罪不至死。又，其曾祖寂有建义大功，载初中以非罪破家，惟景仙独存，今为承嫡，宜宥其死，投之荒远。其辞略曰：“十代宥贤，功实宜录；一门绝祀，情或可哀。”制令杖杀。朝隐又奏曰：“生杀之柄，人主得专；轻重有条，臣下当守。今若乞取得罪，便处斩刑；后有枉法当科，欲加何辟？所以为国惜法，期守律文；非敢以法随人，曲矜仙命。”又曰：“若寂勋都弃，仙罪特加，则叔向之贤，何足称者；若敖之鬼，不其馁而！”上乃许之。杖景仙一百，流岭南恶处。\u003cbr/\u003e\u003cbr/\u003e     安南贼帅梅叔焉等攻围州县，遣骠骑将军兼内侍杨思勖讨之。思勖募群蛮子弟，得兵十馀万，袭击，大破之，斩叔焉，积尸为京观而还。\u003cbr/\u003e\u003cbr/\u003e     初，上之诛韦氏也，王皇后颇预密谋，及即位数年，色衰爱弛。武惠妃有宠，阴怀倾夺之志。后心不平，时对上有不逊语。上愈不悦，密与秘书监姜皎谋以后无子废之，皎泄其言。嗣滕王峤，后之妹夫也，奏之。上怒，张嘉贞希旨构成其罪，云：“皎妄谈休咎。”甲戌，杖皎六十，流钦州，弟吏部侍郎晦贬春州司马；亲党坐流、死者数人，皎卒于道。\u003cbr/\u003e\u003cbr/\u003e     己亥，敕：“宗室、外戚、驸马，非至亲毋得往还；其卜相占候之人，皆不得出入百官之家。”\u003cbr/\u003e\u003cbr/\u003e     己卯夜，左领军兵曹权楚璧与其党李齐损等作乱，立楚璧兄子梁山为光帝，诈称襄王之子，拥左屯营兵数百人入宫城，求留守王志愔，不获。比晓，屯营兵自溃；斩楚璧等，传首东都。志愔惊怖而薨。楚璧，怀恩之侄；齐损，迥秀之子也。壬午，遣河南尹王怡如京师，按问宣慰。\u003cbr/\u003e\u003cbr/\u003e     癸未，吐蕃围小勃律王没谨忙，谨忙求救于北庭节度使张嵩曰：“勃律，唐之西门，勃律亡则西域皆为吐蕃矣。”嵩乃遣疏勒副使张思礼将蕃、汉步骑四千人救之，昼夜倍道，与谨忙合击吐蕃，大破之，斩获数万。自是累岁吐蕃不敢犯边。\u003cbr/\u003e\u003cbr/\u003e     王怡汉权楚璧狱，连逮甚众，久之不决；上乃以开府仪同三司宋瓃为西京留守。瓃至，止诛同谋数人，馀皆奏原之。\u003cbr/\u003e\u003cbr/\u003e     康待宾馀党康愿子反，自称可汗；张说发兵追讨擒之，其党悉平。徙河曲六州残胡五万馀口于许、汝、唐、邓、仙、豫等州，空河南、朔方千里之地。\u003cbr/\u003e\u003cbr/\u003e     先是，缘边戍兵常六十馀万，说以时无强寇，奏罢二十馀万使还农。上以为疑，说曰：“臣久在疆场，具知其情，将帅苟以自卫及役使营私而已。若御敌制胜，不必多相冗卒以妨农务。陛下若以为疑，臣请以阖门百口保之。”上乃从之。\u003cbr/\u003e\u003cbr/\u003e     初，诸卫府兵，自成丁从军，六十而免，其家又不免杂徭，浸以贫弱，逃亡略尽，百姓苦之。张说建议，请召募壮士充宿卫，不问色役，优为之制，逋逃者必争出应募；上从之。旬日，得精兵十三万，分隶诸卫，更番上下。兵农之分，从此始矣。\u003cbr/\u003e\u003cbr/\u003e     冬，十月，癸丑，复以乾元殿为明堂。\u003cbr/\u003e\u003cbr/\u003e     甲寅，上幸寿安兴泰宫，猎于上宜川；庚申，还宫。\u003cbr/\u003e\u003cbr/\u003e     上欲耀兵北边，丁卯，以秦州都督张守洁等为诸卫将军。\u003cbr/\u003e\u003cbr/\u003e     十一月，乙未，初令宰相共食实封三百户。\u003cbr/\u003e\u003cbr/\u003e     前广州都督裴伷先下狱，上与宰相议其罪。张嘉贞请杖之，张说曰：“臣闻刑不上大夫，为其近于君，且所以养廉耻也。故士可杀不可辱。臣向巡北边，闻杖姜皎于朝堂。皎官登三品，亦有微功，有罪应死则死，应流则流，奈何轻加笞辱，以皂隶待之！姜皎事往，不可复追，伷先据状当流，岂可复蹈前失！”上深然之。嘉贞不悦，退谓说曰：“何论事之深也！”说曰：“宰相，时来则为之。若国之大臣皆可笞辱，但恐行及吾辈。吾此言非为伷先，乃为天下士君子也。”嘉贞无以应。\u003cbr/\u003e\u003cbr/\u003e     十二月，庚子，以十姓可汗阿史那怀道女为交河公主，嫁突骑施可汗苏禄。\u003cbr/\u003e\u003cbr/\u003e     上将幸晋阳，因还长安。张说言于上曰：“汾阴睢上有汉家后土祠，其礼久废；陛下宜因巡幸修之，为农祈谷。”上从之。\u003cbr/\u003e\u003cbr/\u003e     上女永穆公主将下嫁，敕资送如太平公主故事。僧一行谏曰：“武后惟太平一女，故资送特厚，卒以骄败，奈何为法！”上遽止之。\u003cbr/\u003e\u003cbr/\u003e     开元十一年癸亥，公元七二三年春，正月，己巳，车驾自东都北巡；庚辰，至潞州，给复五年；辛卯，至并州，置北都，以并州为太原府，刺史为尹；二月，戊申，还至晋州。张说与张嘉贞不平，会嘉贞弟金吾将军嘉祐赃发，说劝嘉贞素服待罪于外。己酉，左迁嘉贞幽州刺史。\u003cbr/\u003e\u003cbr/\u003e     壬子，祭后土于汾阴。乙卯，贬平遥令王同庆为赣尉，坐广为储偫，烦扰百姓也。\u003cbr/\u003e\u003cbr/\u003e     癸亥，以张说兼中书令。\u003cbr/\u003e\u003cbr/\u003e     己巳，罢天兵、大武等军，以大同军为太原以北节度使，领太原、辽、石、岚、汾、代、忻、朔、蔚、云十州。\u003cbr/\u003e\u003cbr/\u003e     三月，庚午，车驾至京师。\u003cbr/\u003e\u003cbr/\u003e     夏，四月，甲子，以吏部尚书王晙为兵部尚书、同中书门下三品。\u003cbr/\u003e\u003cbr/\u003e     五月，己丑，以王晙兼朔方军节度大使，巡河西、陇右、河东、河北诸军。\u003cbr/\u003e\u003cbr/\u003e     上置丽正书院，聚文学之士。秘书监徐坚、太常博士会稽贺知章、监察御史鼓城赵冬曦等，或修书，或侍讲，以张说为修书使以总之，有司供给优厚。中书舍人洛阳陆坚以为此属无益于国，徒为糜费，欲悉奏罢之。张说曰：“自古帝王于国家无事之时，莫不崇宫室，广声色。今天子独延礼文儒，发挥典籍，所益者大，所损者微。陆子之言，何不达也！”上闻之，重说而薄坚。\u003cbr/\u003e\u003cbr/\u003e     秋，八月，癸卯，敕：“前令检括逃人，虑成烦扰。天下大同，宜各从所乐，令所在州县安集，遂其生业。”\u003cbr/\u003e\u003cbr/\u003e     戊申，尊宣皇帝庙号献祖，光皇帝庙号懿祖，祔于太庙九室。\u003cbr/\u003e\u003cbr/\u003e     先是，吐谷浑畏吐蕃之强，附之者数年，九月，壬申，帅众诣沙州降，河西节度使张敬忠抚纳之。\u003cbr/\u003e\u003cbr/\u003e     冬，十月，丁酉，上幸骊山，作温泉宫；甲寅，还宫。\u003cbr/\u003e\u003cbr/\u003e     十一月，礼仪使张说等奏，以高祖配昊天上帝，罢三祖并配之礼。戊寅，上祀南郊，赦天下。\u003cbr/\u003e\u003cbr/\u003e     戊子，命尚书左丞萧嵩与京兆、蒲、同、岐、华州长官选府兵及白丁一十二万，谓之“长从宿卫”，一年两番，州县毋得杂役使。\u003cbr/\u003e\u003cbr/\u003e     十二月，甲午，上幸凤泉汤；戊申，还宫。\u003cbr/\u003e\u003cbr/\u003e     庚申，兵部尚书、同中书门下三品王晙坐党引疏族，贬蕲州刺史。\u003cbr/\u003e\u003cbr/\u003e     是岁，张说奏改政事堂曰中书门下，列五房于其后，分掌庶政。\u003cbr/\u003e\u003cbr/\u003e     初，监察御史濮阳杜暹因按事至突骑施，突骑施馈之金，暹固辞。左右曰：“君寄身异域，不宜逆其情。”乃受之，埋于幕下，出境，移牒令取之。虏大惊，度碛追之，不及。及安西都护阙，或荐暹往使安西，人服其清慎。时暹自给事中居母忧。\u003cbr/\u003e\u003cbr/\u003e     开元十二年甲子，公元七二四年春，三月，甲子，起暹为安西副大都护、碛西节度等使。","cnt":0,"sort":6630291,"author":"司马光","prev":"6630290.html","next":"6630292.html","book_title":"资治通鉴","updateTimeFmt":"2024-03-28 17:25:38","category":"都市小说"}