{"id":0,"code":"6629840.html","title":"第120章 (1)","latest_chapter_name":"正文 第800章 (3)","xiao_shuo_code":"9226","content":"\u003cbr/\u003e\u003cbr/\u003e    汉纪四十二（起柔兆执徐，尽阏逢困敦，凡九年）\u003cbr/\u003e\u003cbr/\u003e     孝安皇帝\u003cbr/\u003e\u003cbr/\u003e     元初三年丙辰，公元一一六年春，正月，苍梧、郁林、合浦蛮夷反；二月，遣侍御史任遫督州郡兵讨之。\u003cbr/\u003e\u003cbr/\u003e     郡国十地震。\u003cbr/\u003e\u003cbr/\u003e     三月，辛亥，日有食之。\u003cbr/\u003e\u003cbr/\u003e     夏，四月，京师旱。\u003cbr/\u003e\u003cbr/\u003e     五月，武陵蛮反，州郡讨破之。\u003cbr/\u003e\u003cbr/\u003e     癸酉，度辽将军邓遵率南单于击零昌于灵州，斩首八百馀级。\u003cbr/\u003e\u003cbr/\u003e     越巂徼外夷举种内属。\u003cbr/\u003e\u003cbr/\u003e     六月，中郎将任尚遣兵击破先零羌于丁奚城。\u003cbr/\u003e\u003cbr/\u003e     秋，七月，武陵蛮复反，州郡讨平之。\u003cbr/\u003e\u003cbr/\u003e     九月，筑冯翊北界候坞五百所以备羌。\u003cbr/\u003e\u003cbr/\u003e     冬，十一月，苍梧、郁林、合浦蛮夷降。旧制：公卿、二千石、刺史不得行三年丧，司徒刘恺以为“非所以师表百姓，宣美风俗。”丙戌，初听大臣行三年丧。\u003cbr/\u003e\u003cbr/\u003e     癸卯，郡国九地震。\u003cbr/\u003e\u003cbr/\u003e     十二月，丁巳，任尚遣兵击零昌于北地，杀其妻子，烧其庐落，斩首七百馀级。\u003cbr/\u003e\u003cbr/\u003e     元初四年丁巳，公元一一七年春，二月，乙巳朔，日有食之。\u003cbr/\u003e\u003cbr/\u003e     乙卯，赦天下。\u003cbr/\u003e\u003cbr/\u003e     壬戌，武库灾。\u003cbr/\u003e\u003cbr/\u003e     任尚遣当阗种羌榆鬼等刺杀杜季贡，封榆鬼为破羌侯。\u003cbr/\u003e\u003cbr/\u003e     司空袁敞，廉劲不阿权贵，失邓氏旨。尚书郎张俊有私书与敞子俊，怨家封上之。夏，四月，戊申，敞坐策免，自杀；俊等下狱当死。俊上书自讼；临刑，太后诏以减死论。\u003cbr/\u003e\u003cbr/\u003e     己巳，辽西鲜卑连休等入寇，郡兵与乌桓大人于秩居等共击，大破之，斩首千三百级。\u003cbr/\u003e\u003cbr/\u003e     六月，戊辰，三郡雨雹。\u003cbr/\u003e\u003cbr/\u003e     尹就坐不能定益州，征抵罪；以益州刺史张乔领其军屯，招诱叛羌，稍稍降散。\u003cbr/\u003e\u003cbr/\u003e     秋，七月，京师及郡国十雨水。\u003cbr/\u003e\u003cbr/\u003e     九月，护羌校尉任尚复募效功种羌号封刺杀零昌；封号封为羌王。\u003cbr/\u003e\u003cbr/\u003e     冬，十一月，己卯，彭城靖王恭薨。\u003cbr/\u003e\u003cbr/\u003e     越巂夷以郡县赋敛烦数，十二月，大牛种封离等反，杀遂久令。\u003cbr/\u003e\u003cbr/\u003e     甲子，任尚与骑都尉马贤共击先零羌狼莫，追至北地，相持六十馀日，战于富平河上，大破之，斩首五千级，狼莫逃去。于是西河虔人种羌万人诣邓遵降，陇右平。\u003cbr/\u003e\u003cbr/\u003e     是岁，郡国十三地震。\u003cbr/\u003e\u003cbr/\u003e     元初五年戊午，公元一一八年春，三月，京师及郡国五旱。\u003cbr/\u003e\u003cbr/\u003e     夏，六月，高句骊与濊貊寇玄菟。\u003cbr/\u003e\u003cbr/\u003e     永昌、益州、蜀郡夷皆叛应封离，众至十馀万，破坏二十馀县，杀长吏，焚掠百姓，骸骨委积，千里无人。\u003cbr/\u003e\u003cbr/\u003e     秋，八月，丙申朔，日有食之。\u003cbr/\u003e\u003cbr/\u003e     代郡鲜卑入寇，杀长史；发缘边甲卒、黎阳营兵屯上谷以备之。冬，十月，鲜卑寇上谷，攻居庸关，复发缘边诸郡黎阳营兵、积射士步骑二万人屯列冲要。\u003cbr/\u003e\u003cbr/\u003e     邓遵募上郡全无种羌雕何刺杀狼莫；封雕何为羌侯。自羌叛十馀年间，军旅之费，凡用二百四十馀亿，府帑空竭，边民及内郡死者不可胜数，并、凉二州遂至虚耗。及零昌、狼莫死，诸羌瓦解，三辅、益州无复寇警。诏封邓遵为武阳侯，邑三千户。遵以太后从弟，故爵封优大。任尚与遵争功，又坐诈增首级、受赇枉法赃千万已上，十二月，槛车征尚，弃市，没入财物。邓骘子侍中凤尝受尚马，骘髡妻及凤以谢罪。\u003cbr/\u003e\u003cbr/\u003e     是岁，郡国十四地震。\u003cbr/\u003e\u003cbr/\u003e     太后弟悝、阊皆卒，封悝子广宗为叶侯，阊子忠为西华侯。\u003cbr/\u003e\u003cbr/\u003e     元初六年己未，公元一一九年春，二月，乙巳，京师及郡国四十二地震。\u003cbr/\u003e\u003cbr/\u003e     夏，四月，沛国、勃海大风，雨雹。\u003cbr/\u003e\u003cbr/\u003e     五月，京师旱。\u003cbr/\u003e\u003cbr/\u003e     六月，丙戌，平原哀王得薨，无子。\u003cbr/\u003e\u003cbr/\u003e     秋，七月，鲜卑寇马城塞，杀长吏，度辽将军邓遵及中郎将马续率南单于追击，大破之。\u003cbr/\u003e\u003cbr/\u003e     九月，癸巳，陈怀王竦薨，无子，国除。\u003cbr/\u003e\u003cbr/\u003e     冬，十二月，戊午朔，日有食之，既。\u003cbr/\u003e\u003cbr/\u003e     郡国八地震。\u003cbr/\u003e\u003cbr/\u003e     是岁，太和征和帝弟济北王寿、河间王开子男女年五岁以上四十馀人，及邓氏近亲子孙三十馀人，并为开邸第，教学经书，躬自监试。诏从兄河南尹豹、越骑校尉康等曰：“末世贵戚食禄之家，温衣美饭，乘坚驱良，而面墙术学，不识臧否，斯故祸败所从来也。”\u003cbr/\u003e\u003cbr/\u003e     豫章有芝草生，太守刘祗欲上之，以问郡人唐檀，檀曰：“方今外戚豪盛，君道微弱，斯岂嘉瑞乎！”祗乃止。\u003cbr/\u003e\u003cbr/\u003e     益州刺史张乔遣从事杨竦将兵至榞榆，击封离等，大破之，斩首三万馀级，获生口千五百人。封离等惶怖，斩其同谋渠帅，诣竦乞降。竦厚加慰纳，其馀三十六种皆来降附。竦因奏长吏奸猾，侵犯蛮夷者九十人，皆减死论。\u003cbr/\u003e\u003cbr/\u003e     初，西域诸国既绝于汉，北匈奴复以兵威役属之，与共为边寇。敦煌太守曹宗患之，乃上遣行长史索班将千馀人屯伊吾以招抚之。于是车师前王及鄯善王复来降。\u003cbr/\u003e\u003cbr/\u003e     初，疏勒王安国死，无子，国人立其舅子遗腹为王，遗腹叔父臣磐在月氏，月氏纳而立之。后莎车畔于竗，属疏勒，疏勒遂强，与龟兹、于竗为敌国焉。\u003cbr/\u003e\u003cbr/\u003e     永宁元年庚申，公元一二零年春，三月，丁酉，济北惠王寿薨。\u003cbr/\u003e\u003cbr/\u003e     北匈奴率车师后王军就共杀后部司马及敦煌长史索班等，遂击走其前王，略有北道。鄯善逼急，求救于曹宗，宗因此请出兵五千人击匈奴，以报索班之耻，因复取西域；公卿多以为宜闭玉门关，绝西域。太后闻军司马班勇有父风，召诣朝堂问之。为上议曰：“昔孝武皇帝患匈奴强盛，于是开通西域，论者以为夺匈奴府藏，断其右臂。光武中兴，未遑外事，故匈奴负强，驱率诸国；及至永平，再攻敦煌，河西诸郡，城门昼闭。孝明皇帝深惟庙策，乃命虎臣出征西域，故匈奴远遁，边境得安；及至永元，莫不内属。会间者羌乱，西域复绝，北虏遂遣责诸国，备其逋租，高其价直，严以期会，鄯善、车师皆怀愤怨，思乐事汉，其路无从；前所以时有叛者，皆由牧养失宜，还为其害故也。今曹宗徒耻于前负，欲报雪匈奴，而不寻出兵故事，未度当时之宜也。夫要功荒外，万无一成。若兵连祸结，悔无所及。况今府藏未充，师无后继，是示弱于远夷，暴短于海内，臣愚以为不可许也。旧敦煌郡有营兵三百人，今宜复之，复置护西域副校尉，居于敦煌，如永元故事，又宜遣西域长史将五百人屯楼兰，西当焉耆、龟兹径路，南强鄯善、于竗心胆，北抜匈奴，东近敦煌，如此诚便。”\u003cbr/\u003e\u003cbr/\u003e     尚书复问勇：“利害云何？”勇对曰：“昔永平之末，始通西域，初遣申郎将居敦煌，后置副校于车师，既为胡虏节度，又禁汉人不得有所侵扰，故外夷归心，匈奴畏威。今鄯善王尤还，汉人外孙。若匈奴得志，则尤还必死。此等虽同鸟兽，亦知避害，若出屯楼兰，足以招附其心，愚以为便。”长乐卫尉镡显、廷尉綦毋参、司隶校尉崔据难曰：“朝廷前所以弃西域者，以其无益于中国，而费难供也。今车师已属匈奴，鄯善不可保信，一旦反覆，班将能保北虏不为边害乎？”勇对曰：“今中国置州牧者，以禁郡县奸猾盗贼也。若州牧能保盗贼不起者，臣亦愿以要斩保匈奴之不为边害也。今通西域则虏势必弱，虏势弱则为患微矣；孰与归其府藏，续其断臂哉？今置校尉以抜抚西域，设长史以招怀诸国，若弃而不立，则西域望绝，望绝之后，屈就北虏，缘边之郡将受困害，恐河西城门必须复有昼闭之儆矣！今不廓开朝廷之德而拘屯戍之费，若此，北虏遂炽，岂安边久长之策哉！”太尉属毛轸难曰：“今若置校尉，则西域骆驿遣使，求索无厌，与之则费难供，不与则失其心，一旦为匈奴所迫，当复求救，则为役大矣。”勇对曰：“今设以西域归匈奴，而使其恩德大汉，不为钞盗，则可矣。如其不然，则因西域租入之饶，兵马之众，以扰动缘边，是为富仇雠之财，增暴夷之势也。置校尉者，宣威布德，以系诸国内向之心，以疑匈奴觊觎之情，而无费财耗国之虑也。且西域之人，无它求索，其来入者不过禀食而已；今若拒绝，势归北属夷虏，并力以寇并、凉，则中国之费不止十亿。置之诚便。”于是从勇议，复敦煌郡营兵三百人，置西域副校尉居敦煌，虽复羁縻西域，然亦未能出屯。其后匈奴果数与车师共入寇钞，河西大被其害。沈氐羌寇张掖。\u003cbr/\u003e\u003cbr/\u003e     夏，四月，丙寅，立皇子保为太子，改元，赦天下。\u003cbr/\u003e\u003cbr/\u003e     己巳，绍封陈敬王子崇为陈王，济北惠王子苌为乐成王，河间孝王子翼为平原王。\u003cbr/\u003e\u003cbr/\u003e     六月，护羌校尉马贤将万人讨沈氐羌于张掖，破之，斩首千八百级，获生口千馀人，馀虏悉降。时当煎种大豪饥五等，以贤兵在张掖，乃乘虚寇金城，贤还军追之出塞，斩首数千级而还。烧当、烧何种闻贤军还，复寇张掖，杀长吏。\u003cbr/\u003e\u003cbr/\u003e     秋，七月，乙酉朔，日有食之。\u003cbr/\u003e\u003cbr/\u003e     冬，十月，己巳，司空李郺免。癸酉，以卫尉庐江陈褒为司空。\u003cbr/\u003e\u003cbr/\u003e     京师及郡国三十三大水。\u003cbr/\u003e\u003cbr/\u003e     十二月，永昌徼外掸国王雍曲调遣使者献乐及幻人。\u003cbr/\u003e\u003cbr/\u003e     戊辰，司徒刘恺请致仕；许之，以千石禄归养。\u003cbr/\u003e\u003cbr/\u003e     辽西鲜卑大人乌伦、其至韐各以其众诣度辽将军邓遵降。\u003cbr/\u003e\u003cbr/\u003e     癸酉，以太常杨震为司徒。\u003cbr/\u003e\u003cbr/\u003e     是岁，郡国二十三地震。\u003cbr/\u003e\u003cbr/\u003e     太后从弟越骑校尉康，以太后久临朝政，宗门盛满，数上书太后，以为宜崇公室，自损私权，言甚切至，太后不从。康谢病不朝，太后使内侍者问之；所使者乃康家先婢，自通“中大人”，康闻而诟之。婢怨恚，还，白康诈疾而言不逊。太后大怒，免康官，遣归国，绝属籍。\u003cbr/\u003e\u003cbr/\u003e     初，当煎种饥五同种大豪卢匆心、忍良等千馀户别留允街，而首施两端。\u003cbr/\u003e\u003cbr/\u003e     建光元年辛酉，公元一二一年春，护羌校尉马贤召卢匆□□心，斩之，因放兵击其种人，获首虏二千馀，忍良等皆亡出塞。\u003cbr/\u003e\u003cbr/\u003e     幽州刺史巴郡冯焕、玄菟太守姚光、辽东太守蔡讽等将兵击高句丽，高句丽王宫遣嗣子遂成诈降，而袭玄菟、辽东，杀伤二千馀人。\u003cbr/\u003e\u003cbr/\u003e     二月，皇太后寝疾，癸亥，赦天下。三月，癸巳，皇太后邓氏崩。未及大敛，帝复申前命，封邓骘为上蔡侯，位特进。丙午，葬和熹皇后。太后自临朝以来，水旱十载，四夷外侵，盗贼内起，每闻民饥，或达旦不寐，躬自减彻以救灾厄，故天下复平，岁还丰穰。上始亲政事，尚书陈忠荐隐逸及直道之士颍川杜根、平原成翊世之徒，上皆纳用之。忠，宠之子也。初，邓太后临朝，根为郎中，与同时郎上书言：“帝年长，宜亲政事。”太后大怒，皆令盛以缣囊，于殿上扑杀之，既而载出城外，根得苏；太后使人检视，根遂诈死，三日，目中生蛆，因得逃窜，为宜城山中酒家保，积十五年。成翊世以郡吏亦坐谏太后不归政抵罪。帝皆征诣公车，拜根侍御史，翊世尚书郎。或问根曰：“往者遇祸，天下同义，知故不少，何至自苦如此？”根曰：“周旋民间，非绝迹之处，邂逅发露，祸及亲知，故不为也。”\u003cbr/\u003e\u003cbr/\u003e     戊申，追尊清河孝王曰孝德皇，皇妣左氏曰孝德后，祖妣宋贵人曰敬隐后。初，长乐太仆蔡伦受窦后讽旨诬陷宋贵人，帝敕使自致延尉，伦饮药死。\u003cbr/\u003e\u003cbr/\u003e     夏，四月，高句丽复与鲜卑入寇辽东，蔡讽追击于新昌，战殁。功曹掾龙端、兵马掾公孙醫以身抜讽，俱没于陈。\u003cbr/\u003e\u003cbr/\u003e     丁巳，尊帝嫡母耿姬为甘陵大贵人。\u003cbr/\u003e\u003cbr/\u003e     甲子，乐成王苌坐骄淫不法，贬为芜湖侯。\u003cbr/\u003e\u003cbr/\u003e     己巳，令公卿下至郡国守相各举有道之士一人。尚书陈忠以诏书既开谏争，虑言事者必多激切，或致不能容，乃上疏豫通广帝意曰：“臣闻仁君广山薮之大，纳切直之谋，忠臣尽謇谔之节，不畏逆耳之害，是以高祖舍周昌桀、纣之譬，孝文嘉袁盎人豕之讥，武帝纳东方朔宣室之正，元帝容薛广德自刎之切。今明诏崇高宗之德，推宋景之诚，引咎克躬，谘访群吏。言事者见杜根、成翊世等新蒙表录，显列二台，必承风响应，争为切直。若嘉谋异策，宜辄纳用；如其管穴，妄有讥刺，虽苦口逆耳，不得事实，且优游宽容，以示圣朝无讳之美；若有道之士对问高者，宜垂省览，特迁一等，以广直言之路。”书御，有诏，拜有道高第士沛国施延为侍中。\u003cbr/\u003e\u003cbr/\u003e     初，汝南薛包，少有至行，父娶后妻而憎包，分出之。包日夜号泣，不能去，至被驱扑，不得已，庐于舍外，旦入洒扫。父怒，又逐之，乃庐于里门，昏晨不废。积岁馀，父母惭而还之。及父母亡，弟子求分财异居。包不能止，乃中分其财，奴婢引其老者，曰：“与我共事久，若不能使也。”田庐取其荒顿者，曰：“吾少时所治，意所恋也。”器物取朽败者，曰：“我素所服食，身口所安也。”弟子数破其产，辄复赈给。帝闻其名，令公车特征，至，拜侍中。包以死自乞，有诏赐告归，加礼如毛义。\u003cbr/\u003e\u003cbr/\u003e     帝少号聪明，故邓太后立之。及长，多不德，稍不可太后意；帝乳母王圣知之。太后征济北、河间王子诣京师，河间王子冀美容仪，太后奇之，以为平原怀王后，留京师。王圣见太后久不归政，虑有废置，常与中黄门李闰、江京候伺左右，共毁短太后于帝，帝每怀忿惧。及太后崩，宫人先有受罚者怀怨恚，因诬告太后兄弟悝、弘、阊先从尚书邓访取废帝故事，谋立平原王。帝闻，追怒，今有司奏悝等大逆无道，遂废西平侯广宗、叶侯广德、西华侯忠、阳安侯珍、都乡侯甫德皆为庶人，邓骘以不与谋，但免特进，遣就国；宗族免官归故郡，没入骘等赀财田宅。徙邓访及家属于远郡，郡县逼迫，广宗及忠皆自杀。又徙封骘为罗侯；五月，庚辰，骘与子凤并不食而死。骘从弟河南尹豹、度辽将军舞阳侯遵、将作大匠畅皆自杀；唯广德兄弟以母与阎后同产，得留京师。复以耿夔为度辽将军，征乐安侯邓康为太仆。丙申，贬平原王翼为都乡侯，谴归河间。翼谢绝宾客，闭门自守，由是得免。","cnt":0,"sort":6629840,"author":"司马光","prev":"6629839.html","next":"6629841.html","book_title":"资治通鉴","updateTimeFmt":"2024-03-28 17:25:38","category":"都市小说"}