{"id":0,"code":"6630424.html","title":"第701章 (3)","latest_chapter_name":"正文 第800章 (3)","xiao_shuo_code":"9226","content":"\u003cbr/\u003e\u003cbr/\u003e    蔡将石璠将万馀人寇陈、亳，朱全忠遣朱珍、葛从周将数千骑击擒之。癸亥，以全忠为蔡州四面行营都统，代时溥，诸镇兵皆受全忠节度。\u003cbr/\u003e\u003cbr/\u003e     张廷范至广陵，杨行密厚礼之。及闻李璠来为留后，怒，有不受之色。廷范密使人白全忠，宜自以大军赴镇，全忠从之。至宋州，廷范自广陵逃来，曰：“行密未可图也。”甲子，李璠至，言徐军遮道，全忠乃止。\u003cbr/\u003e\u003cbr/\u003e     丙寅，钱閔斩薛朗，剖其心以祭周宝，以阮结为润州制置使。\u003cbr/\u003e\u003cbr/\u003e     二月，朱全忠奏以杨行密为淮南留后。\u003cbr/\u003e\u003cbr/\u003e     乙亥，上不豫。壬午，发风翔。己丑，至长安。庚寅，赦天下，改元。以韦昭度兼中书令。\u003cbr/\u003e\u003cbr/\u003e     魏博节度使乐彦祯，骄泰不法，发六州民筑罗城，方八十里，人苦其役。其子从训，尤凶险，既杀王铎，魏人皆恶之。从训聚亡命五百馀人为亲兵，谓之子将。牙兵疑之，籍籍不安。从训惧，易服逃出，止于近县，彦祯因以为相州刺史。从训遣人至魏运甲兵、金帛，交错于路，牙兵益疑。彦祯惧，请避位，居龙兴寺为僧，从推都将赵文知留后事。从训引兵三万至城下，文不出战，众复杀之，推牙将贵乡罗弘信知留后事。先是，人有言“见白须翁，言弘信当为地主”者。文既死，众群聚呼曰：“谁欲为节度使者？”弘信出应曰：“白须翁已命我矣。”众环视曰：“可也。”遂立之。弘信引兵出，与从训战，败之。从训收馀众保内黄，魏人围之。\u003cbr/\u003e\u003cbr/\u003e     先是，朱全忠将讨蔡州，遣押牙雷邺以银万两请籴于魏。牙兵既逐彦祯，杀邺于馆。从训既败，乃求救于全忠。\u003cbr/\u003e\u003cbr/\u003e     初，河阳节度使李罕之与河南尹张全义刻臂为盟，相得欢甚。罕之勇而无谋，性复贪暴，意轻全义，闻其勤俭力穑，笑曰：“此田舍一夫耳！”全义闻之，不以为忤。罕之屡求谷帛，全义皆与之，而罕之征求无厌，河南不能给，小不如所欲，辄械河南注吏至河阳杖之，河南将佐皆愤怒。全义曰：“李太傅所求，奈何不与！”竭力奉之，状若畏之者，罕之益骄。罕之所部不耕稼，专以剽掠为资，啖人为粮，至是悉其众攻绛州，绛州刺史王友遇降之；进攻晋州，护国节度使王重盈密结全义以图之。全义潜发屯兵，夜乘虚袭河阳，黎明，入三城，罕之逾垣步走，全义悉俘其家，遂兼领河阳节度使。罕之奔泽州，求救于李克用。\u003cbr/\u003e\u003cbr/\u003e     三月，戊戌朔，日有食之，既。\u003cbr/\u003e\u003cbr/\u003e     己亥，上疾复作，壬寅，大渐。皇弟吉王保，长而贤，群臣属望。十军观军容使杨复恭请立其弟寿王杰。是日，下诏，立杰为皇太弟，监军国事。右军中尉刘季述遣兵迎杰于六王宅，入居少阳院，宰相以下就见之。癸卯，上崩于灵符殿。遗制，太弟杰更名敏，以韦昭度摄冢宰。\u003cbr/\u003e\u003cbr/\u003e     昭宗即位，体貌明粹，有英气，喜文学，以僖宗威令不振，朝廷日卑，有恢复前烈之志，尊礼大臣，梦想贤豪，践阼之始，中外忻忻焉。\u003cbr/\u003e\u003cbr/\u003e     朱全忠裹粮于宋州，将讨秦宗权，会乐从训来告急，乃移军屯滑州，遣都押牙李唐宾等将步骑三万攻蔡州，遣都指挥使朱珍等分兵救乐从训。自白马济河，下黎阳、临河、李固三镇，进至内黄，败魏军万馀人，获其将周儒等十人。\u003cbr/\u003e\u003cbr/\u003e     李克用以其将康君立为南面招讨使，督李存孝、薛阿檀、史俨、安全俊、安休休五将、骑七千，助李罕之攻河阳。张全义婴城自守，城中食尽，求救于朱全忠，以妻子为质。\u003cbr/\u003e\u003cbr/\u003e     王建攻彭州，陈敬瑄救之，乃去。建大掠西川，十二州皆被其患。夏，四月，庚午，追尊上母王氏曰恭宪皇后。\u003cbr/\u003e\u003cbr/\u003e     壬午，孙儒袭扬州，克之。杨行密出走，儒自称淮南节度使。行密将奔海陵，袁袭劝归庐州，再为进取之计，从之。\u003cbr/\u003e\u003cbr/\u003e     朱全忠遣其将丁会、葛从周，牛存节将兵数万救河阳。李存孝令李罕之以步兵攻城，自帅骑兵逆战于温，河东军败，安休休惧罪，奔蔡州。汴人分兵欲断太行路，康君立等惧，引兵还。全忠表丁会为河阳留后，复以张全义为河南尹。会，寿春人；存节，博昌人也。全义德全忠出己，由是尽心附之，全忠每出战，全义主给其粮仗无乏。\u003cbr/\u003e\u003cbr/\u003e     李罕之为泽州刺史，领河阳节度使。罕之留其子颀事克用，身还泽州，专以寇钞为事，自怀、孟、晋、绛数百里间，州无刺史，县无令长，田无麦禾，邑无烟火者，殆将十年。河中、绛州之间有摩云山，绝高，民保聚其上，寇盗莫能近。罕之攻拔之，时人谓之“李摩云”。\u003cbr/\u003e\u003cbr/\u003e     乐从训移军洹水，罗弘信遣其将程公信击从训，斩之，与父彦祯皆枭首军门。癸巳，遣使以厚币犒全忠军，请修好，全忠乃召军还。诏以罗弘信权知魏博留后。\u003cbr/\u003e\u003cbr/\u003e     归州刺史郭禹击荆南，逐王建肇，建肇奔黔州。诏以禹为荆南留后。荆南兵荒之馀，止有一十七家，禹厉精为治，抚集凋残，通商务农，晚年殆及万户。时藩镇各务兵力相残，莫以养民为事，独华州刺史韩建招抚流散，劝课农桑，数年之间，民富军赡。时人谓之北韩南郭。秦宗权别将常厚据夔州，禹与其将汝阳许存攻夺之。久之，朝廷以禹为荆南节度使，建肇为武泰节度使。禹奏复姓名为成沬。\u003cbr/\u003e\u003cbr/\u003e     加李克用兼侍中。\u003cbr/\u003e\u003cbr/\u003e     五月，己亥，加朱全忠兼侍中。\u003cbr/\u003e\u003cbr/\u003e     赵德謓既失荆南，且度秦宗权必败，壬寅，举山南东道来降，且自托于朱全忠。全忠表请以德謓自副，制以山南东道为忠义军，以德謓为节度使，充蔡州四面行营副都统。\u003cbr/\u003e\u003cbr/\u003e     朱全忠既得洛、孟，无西顾之忧，乃大发兵击秦宗权，大破宗权于蔡州之南，克北关门。宗权屯守中州，全忠分诸将为二十八寨以环之。\u003cbr/\u003e\u003cbr/\u003e     加凤翔节度使李茂贞检校侍中。\u003cbr/\u003e\u003cbr/\u003e     陈敬瑄方与王建相攻，贡赋中绝。建以成都尚强，退无所掠，欲罢兵，周庠、綦毋谏以为不可，庠曰：“邛州城堑完固，食支数年，可据之以为根本。”建曰：“吾在军中久，观用兵者不倚天子之重，则众心易离。不若疏敬瑄之罪，表请朝廷，命大臣为帅而佐之，则功庶可成。”乃使庠草表，请讨敬瑄以赎罪，因求邛州。顾彦朗亦表请赦建罪，移敬瑄它镇以靖两川。\u003cbr/\u003e\u003cbr/\u003e     初，黄巢之乱，上为寿王，从僖宗幸蜀。时事出仓猝，诸王多徒行至山谷中，寿王疲乏，不能前，卧磻石上。田令孜自后至，趣之行，王曰：“足痛，幸军容给一马。”令孜曰：“此深山，安得马！”以鞭抶王使前，王顾而不言，心衔之。及即位，遣人监西川军，令孜不奉诏。上言愤藩镇跋扈，欲以威制之。会得彦朗、建表，以令孜所恃者敬瑄耳，六月，以韦昭度兼中书令，充西川节度使，兼西川招抚制置等使，征敬瑄为龙武统军。\u003cbr/\u003e\u003cbr/\u003e     王建军新都，时绵竹土豪何义阳、安仁费师{勤心}等所在拥兵自保，众或万人，少者千人。建遣王宗瑶说之，皆帅众附于建，给其资粮，建军复振。\u003cbr/\u003e\u003cbr/\u003e     置佑国军于河南府，以张全义为节度使。\u003cbr/\u003e\u003cbr/\u003e     秋，七月，李罕之引河东兵寇河阳，丁会击却之。\u003cbr/\u003e\u003cbr/\u003e     升凤州为节度府，割兴、利州隶之，以凤州防御使满存为节度使、同平章事。\u003cbr/\u003e\u003cbr/\u003e     以权知魏博留后罗弘信为节度使。\u003cbr/\u003e\u003cbr/\u003e     八月，戊辰，朱全忠拔蔡州南城。\u003cbr/\u003e\u003cbr/\u003e     杨行密畏孙儒之逼，欲轻兵袭洪州，袁袭曰：“钟传定江西已久，兵强食足，未易图也。赵閎新得宣州，怙乱残暴，众心不附。公宜卑辞厚币，说和州孙端、上元张雄使自采石济江侵其境，彼必来逆战，公自铜官济江会之，破閎必矣。”行密从之，使蔡俦守庐州，帅诸将济自糁潭。\u003cbr/\u003e\u003cbr/\u003e     孙端、张雄为赵閎所败，閎将苏塘、漆朗将兵二万屯曷山。袁袭曰：“公引兵急趋曷山，坚壁自守，彼求战不得，谓我畏怯，因其怠，可破也。”行密从之。塘等大败，遂围宣州。閎兄乾之自池州帅众救宣州，行密使其将陶雅击乾之于九华，破之。乾之奔江西，以雅为池州制置使。\u003cbr/\u003e\u003cbr/\u003e     九月，朱全忠以馈运不继，且秦宗权残破不足忧，引兵还。丙申，遣朱珍将兵五千送楚州刺史刘瓒之官。\u003cbr/\u003e\u003cbr/\u003e     钱閔遣其从弟鋗将兵攻徐约于苏州。\u003cbr/\u003e\u003cbr/\u003e     冬，十月，徐兵邀朱珍、刘瓒不听前，珍等击之，取沛、滕二县，斩获万计。\u003cbr/\u003e\u003cbr/\u003e     孟方立遣其将奚忠信将兵三万袭辽州，李克修邀击，大破之，擒忠信送晋阳。\u003cbr/\u003e\u003cbr/\u003e     辛卯，葬惠圣恭定孝皇帝于靖陵。庙号僖宗。\u003cbr/\u003e\u003cbr/\u003e     陈敬瑄、田令孜闻韦昭度将至，治兵完城以拒之。\u003cbr/\u003e\u003cbr/\u003e     十一月，时溥自将步骑七万屯吴康镇，朱珍与战，大破之。朱全忠又遣别将攻宿，刺史张友降之。\u003cbr/\u003e\u003cbr/\u003e     丙申，秦宗权别将攻陷许州，执忠武留后王蕴，复取许州。\u003cbr/\u003e\u003cbr/\u003e     十二月，蔡将申丛执宗权，折其足而囚之，降于全忠，全忠表丛为蔡州留后。\u003cbr/\u003e\u003cbr/\u003e     初，感义节度使杨晟既失兴、凤，走据文、龙、成、茂四州。王建攻西川，田令孜以晟己之故将，假威戎军节度使，使守彭州。王建攻彭州，陈建瑄眉州刺史山行章将后兵五万壁新繁以救之。\u003cbr/\u003e\u003cbr/\u003e     丁亥，以韦昭度为行营招讨使，山南西道节度使杨守亮副之，东川节度使顾彦朗为行军司马；割邛、蜀、黎、雅置永平军，以王建为节度使，治邛州，充行营诸军都指挥使。\u003cbr/\u003e\u003cbr/\u003e     戊子，削陈敬瑄官爵。\u003cbr/\u003e\u003cbr/\u003e     山南西道节度使杨守厚陷夔州。","cnt":0,"sort":6630424,"author":"司马光","prev":"6630423.html","next":"6630425.html","book_title":"资治通鉴","updateTimeFmt":"2024-03-28 17:25:38","category":"都市小说"}