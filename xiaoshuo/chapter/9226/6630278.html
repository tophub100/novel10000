{"id":0,"code":"6630278.html","title":"第555章 (1)","latest_chapter_name":"正文 第800章 (3)","xiao_shuo_code":"9226","content":"\u003cbr/\u003e\u003cbr/\u003e    唐纪二十四（起旃蒙大荒落二月，尽强圉协洽，凡二年有奇）\u003cbr/\u003e\u003cbr/\u003e     中宗大和大圣大昭孝皇帝中\u003cbr/\u003e\u003cbr/\u003e     神龙元年乙巳，公元七零五年二月，辛亥，帝帅百官诣上阳宫问太后起居；自是每十日一往。\u003cbr/\u003e\u003cbr/\u003e     甲寅，复国号曰唐。郊庙、社稷、陵寝、百官、旗帜、服色、文字皆如永淳以前故事。复以神都为东都，北都为并州，老君为玄元皇帝。\u003cbr/\u003e\u003cbr/\u003e     乙卯，凤阁侍郎、同平章事韦承庆贬高要尉；正谏大夫、同平章事房融除名，流高州；司礼卿崔神庆流钦州。杨再思为户部尚书、同中书门下三品、西京留守。\u003cbr/\u003e\u003cbr/\u003e     太后之迁上阳宫也，太仆卿、同中书门下三品姚元之独呜咽流涕。桓彦范、张柬之谓曰：“今日岂公涕泣时邪！恐公祸由此始。”元之曰：“元之事则天皇帝久，乍此辞违，悲不能忍。且元之前日从公诛奸逆，人臣之义也；今日别旧君，亦人臣之义也，虽获罪，实所甘心。”是日，出为亳州刺史。\u003cbr/\u003e\u003cbr/\u003e     甲子，立妃韦氏为皇后，赦天下。追赠后父玄贞为上洛王、母崔氏为妃。左拾遗贾虚己上疏，以为：“异姓不王，古今通制。今中兴之始，万姓喁喁以观陛下之政；而先王后族，非所以广德美于天下也。且先朝赠后父太原王，殷鉴不远，须防其渐。若以恩制已行，宜令皇后固让，则益增谦冲之德矣。”不听。\u003cbr/\u003e\u003cbr/\u003e     初，韦后生邵王重润、长宁、安乐二公主，上之迁房陵也，安乐公主生于道中，上特爱之。上在房陵与后同幽闭，备尝艰危，情爱甚笃。上每闻敕使至，辄惶恐欲自杀，后止之曰：“祸福无常，宁失一死，何遽如是！”上尝与后私誓曰：“异时幸复见天日，当惟卿所欲，不相禁御。”及再为皇后，遂干预朝政，如武后在高宗之世。桓彦范上表，以为：“易》称‘无攸遂，在中馈，贞吉’，《书》称‘牝鸡之辰，惟家之索’，伏见陛下每临朝，皇后必施帷幔坐殿上，预闻政事。臣窃观自古帝王，未有与妇人共政而不破国亡身者也。且以阴乘阳，违天也；以妇陵夫，违人也。伏愿陛下览古今之戒，以社稷苍生为念，令皇后专居中宫，治阴教，勿出外朝干国政。”\u003cbr/\u003e\u003cbr/\u003e     先是，胡僧慧范以妖妄游权贵之门，与张易之兄弟善，韦后亦重之。及易之诛，复称慧范预其谋，以功加银青光禄大夫，赐爵上庸县公，出入宫掖，上数微行幸其舍。彦范复表言慧范执左道以乱政，请诛之。上皆不听。\u003cbr/\u003e\u003cbr/\u003e     初，武后诛唐宗室，有才德者先死，惟吴王恪之子郁林侯千里褊躁无才，又数献符瑞，故独得免。上即位，立为成王，拜左金吾大将军。武后所诛唐诸王、妃、主、驸马等，皆无人葬埋，子孙或流窜岭表，或拘囚历年，或逃匿民间，为人佣保。至是，制州县求访其柩，以礼改葬，追复官爵，召其子孙，使之承袭，无子孙者为择后置之。既而宗室子孙相继而至，皆召见，涕泣舞蹈，各以亲疏袭爵拜官有差。\u003cbr/\u003e\u003cbr/\u003e     二张之诛也，洛州长史薛季昶谓张柬之、敬晖曰：“二凶虽除，产、禄犹在，去草不去根，终当复生。”二人曰：“大事已定，彼犹机上肉耳，夫何能为！所诛已多，不可复益也。”季昶叹曰：“吾不知死所矣！”朝邑尉武强刘幽求亦谓桓彦范、敬晖曰：“武三思尚存，公辈终无葬地；若不早图，噬脐无及。”不从。\u003cbr/\u003e\u003cbr/\u003e     上女安乐公主适三思子崇训。上官婉儿者，仪之女孙也，仪死，没入掖庭，辩慧善属文，明习吏事。则天爱之，自圣历以后，百司表奏多令参决；及上即位，又使专掌制命，益委任之，拜为婕妤，用事于中。三思通焉，故党于武氏，又荐三思于韦后，引入禁中，上遂与三思图议政事，张柬之等皆受制于三思矣。上使韦后与三思双陆，而自居旁为之点筹；三思遂与后通，由是武氏之势复振。\u003cbr/\u003e\u003cbr/\u003e     张柬之等数劝上诛诸武，上不听。柬之等曰：“革命之际，宗室诸李，诛夷略尽；今赖天地之灵，陛下返正，而武氏滥官僣爵，按堵如故，岂远近所望邪！愿颇抑损其禄位以慰天下！”又不听。柬之等或抚床叹愤，或弹指出血，曰：“主上昔为英王，时称勇烈，吾所以不诛诸武者，欲使上自诛之，以张天子之威耳。今反如此，事势已去，知复奈何！”\u003cbr/\u003e\u003cbr/\u003e     上数微服幸武三思第，监察微史清河崔皎密疏谏曰：“国命初复，则天皇帝在西宫，人心犹有附会；周之旧臣，列居朝廷，陛下奈何轻有外游，不察豫且之祸！”上泄之，三思之党切齿。\u003cbr/\u003e\u003cbr/\u003e     丙寅，以太子宾客武三思为司空、同中书门下三品。\u003cbr/\u003e\u003cbr/\u003e     左散骑常侍谯王重福，上之庶子也；其妃，张易之之甥。韦后恶之，谮于上曰：“重润之死，重福为之也。”由是贬濮州员外刺史，又改均州刺史，常令州司防守之。\u003cbr/\u003e\u003cbr/\u003e     丁卯，以右散骑常侍安定王武攸暨为司徒、定王。\u003cbr/\u003e\u003cbr/\u003e     辛未，相王固让太尉及知政事，许之；又立为皇太弟，相王固辞而止。\u003cbr/\u003e\u003cbr/\u003e     甲戌，以国子祭酒始平祝钦明同中书门下三品，黄门侍郎、知侍中事韦安石为刑部尚书，罢知政事。\u003cbr/\u003e\u003cbr/\u003e     丁丑，武三思、武攸暨固辞新官爵及政事，许之，并加开府仪同三司。\u003cbr/\u003e\u003cbr/\u003e     立皇子义兴王重俊为卫王，北海王重茂为温王，仍以重俊为洛州牧。\u003cbr/\u003e\u003cbr/\u003e     三月，甲申，制：“文明已来破家子孙皆复旧资荫，唯徐敬业、裴炎不在免限。”\u003cbr/\u003e\u003cbr/\u003e     丁亥，制：“酷吏周兴、来俊臣等，已死者追夺官爵，存者皆流岭南恶地。”\u003cbr/\u003e\u003cbr/\u003e     己丑，以袁恕己为中书令。\u003cbr/\u003e\u003cbr/\u003e     以安车征安平王武攸绪于嵩山，既至，除太子宾客；固请还山，许之。\u003cbr/\u003e\u003cbr/\u003e     制：“枭氏、蟒氏皆复旧姓。”\u003cbr/\u003e\u003cbr/\u003e     术士郑普思、尚衣奉御叶静能皆以妖妄为上所信重，夏，四月，墨敕以普思为秘书监，静能为国子祭酒。桓彦范、崔玄暐固执不可，上曰：“已用之，无容遽改。”彦范曰：“陛下初即位，下制云：‘政令皆依贞观故事。’贞观中，魏征、虞世南、颜师古为秘书监，孔颖达为国子祭酒，岂普思、静能之比乎！”庚戌，左拾遗李邕上疏，以为：“诗》三百，一言以蔽之，曰‘思无邪’。若有神仙能令人不死，则秦始皇、汉武帝得之矣；佛能为人福利，则梁武帝得之矣。尧、舜所以为帝王首者，亦修人事而已。尊宠此属，何补于国！”上皆不听。\u003cbr/\u003e\u003cbr/\u003e     上即位之日，驿召魏元忠于高要；丁卯，至都，拜卫尉卿、同平章事。\u003cbr/\u003e\u003cbr/\u003e     甲戌，以魏元忠为兵部尚书，韦安石为吏部尚书，李怀远为右散骑常侍，唐休瓃为辅国大将军，崔玄暐检校益府长史，杨再思检校杨府长史，祝钦明为刑部尚书，并同中书门下三品。元忠等皆以东宫旧僚褒之也。乙亥，以张柬之为中书令。\u003cbr/\u003e\u003cbr/\u003e     戊寅，追赠故邵王重润为懿德太子。\u003cbr/\u003e\u003cbr/\u003e     五月，壬午，迁周庙七主于西京崇尊庙。制：“武氏三代讳，奏事者皆不得犯。”\u003cbr/\u003e\u003cbr/\u003e     乙酉，立太庙、社稷于东都。\u003cbr/\u003e\u003cbr/\u003e     以张柬之等及武攸暨、武三思、郑普思等十六人皆为立功之人，赐以铁券，自非反逆，各恕十死。\u003cbr/\u003e\u003cbr/\u003e     癸巳，敬晖等帅百官上表，以为：“五运迭兴，事不两大。天授革命之际，宗室诛窜殆尽，岂得与诸武并封！今天命惟新，而诸武封建如旧，并居京师，开辟以来未有斯理。愿陛下为社稷计，顺遐迩心，降其王爵，以安内外。”上不许。\u003cbr/\u003e\u003cbr/\u003e     敬晖等畏武三思之谗，以考功员外郎崔湜为耳目，伺其动静。湜见上亲三思而忌晖等，乃悉以晖等谋告三思，反为三思用；三思引为中书舍人。湜，仁师之孙也。\u003cbr/\u003e\u003cbr/\u003e     先是，殿中侍御史南皮郑愔谄事二张，二张败，贬宣州司士参军，坐赃，亡入东都，私谒武三思。初见三思，哭甚哀，既而大笑。三思素贵重，甚怪之，愔曰：“始见大王而哭，哀大王将戮死而灭族也。后乃大笑，喜大王之得愔也。大王虽得天子之意，彼五人皆据将相之权，胆略过人，废太后如反掌。大王自视势位与太后孰重？彼五人日夜切齿，欲噬大王之肉，非尽大王之族不足以快其志。大王不去此五人，危如朝露，而晏然尚自以为泰山之安，此愔所以为大王寒心。”三思大悦，与之登楼，问自安之策，引为中书舍人，与崔湜皆为三思谋主。\u003cbr/\u003e\u003cbr/\u003e     三思与韦后日夜谮晖等，云“恃功专权，将不利于社稷。”上信之。三思等因为上画策：“不若封晖等为王，罢其政事，外不失尊宠功臣，内实夺之权。”上以为然。甲午，以侍中齐公敬晖为平阳王，谯公桓彦范为扶阳王，中书令汉阳公张柬之为汉阳王，南阳公袁恕己为南阳王，特进、同中书门下三品博陵公崔玄暐为博陵王，罢知政事，赐金帛鞍马，令朝朔望；仍赐彦范姓韦氏，与皇后同籍。寻又以玄暐检校益州长史、知都督事，又改梁州刺史。三思令百官复修则天之政，不附武氏者斥之。为五王所逐者复之，大权尽归三思矣。\u003cbr/\u003e\u003cbr/\u003e     五王之请削武氏诸王也，求人为表，众莫肯为。中书舍人岑羲为之，语甚激切；中书舍人偃师毕构次当读表，辞色明厉。三思既得志，羲改秘书少监，出构为润州刺史。\u003cbr/\u003e\u003cbr/\u003e     易州刺史赵履温，桓彦范之妻兄也。彦范之诛二张，称履温预其谋，召为司农少卿，履温以二婢遗彦范；及彦范罢政事，履温复夺其婢。\u003cbr/\u003e\u003cbr/\u003e     上嘉宋瓃忠直，屡迁黄门侍郎。武三思尝为事属瓃，瓃正色拒之曰：“今太后既复子明辟，王当以侯就第，何得尚干朝政！独不见产、禄之事乎？”\u003cbr/\u003e\u003cbr/\u003e     以韦安石兼检校中书令，魏元忠兼检校侍中，又以李湛为右散骑常侍，赵承恩为光禄卿，杨元琰为卫尉卿。\u003cbr/\u003e\u003cbr/\u003e     先是，元琰知三思浸用事，请弃官为僧，上不许。敬晖闻之，笑曰：“使我早知，劝上许之，髡去胡头，岂不妙哉！”元琰多须，类胡，故晖戏之。元琰曰：“功成名遂，不退将危。此乃由衷之请，非徒然也。”晖知其意，瞿然不悦。及晖等得罪，元琰独免。\u003cbr/\u003e\u003cbr/\u003e     上官婕妤劝韦后袭则天故事，上表请天下士庶为出母服丧三年，又请百姓年二十三为丁，五十九免役，改易制度以收时望。制皆许之。\u003cbr/\u003e\u003cbr/\u003e     癸卯，制：降诸武，梁王三思为德静王，定王攸暨为乐寿王，河内王懿宗等十二人皆降为公，以厌人心。\u003cbr/\u003e\u003cbr/\u003e     甲辰，以唐休瓃为左仆射，同中书门下三品如故，豆卢钦望为右仆射。\u003cbr/\u003e\u003cbr/\u003e     六月，壬子，以左骁卫大将军裴思说充灵武军大总管，以备突厥。\u003cbr/\u003e\u003cbr/\u003e     癸亥，命右仆射豆卢钦望，有军国重事，中书门下可共平章。\u003cbr/\u003e\u003cbr/\u003e     先是，仆射为正宰相，其后多兼中书门下之职，午前决朝政，午后决省事。至是，钦望专为仆射，不敢预政事，故有是命。是后专拜仆射者，不复为宰相矣。\u003cbr/\u003e\u003cbr/\u003e     又以韦安石为中书令，魏元忠为侍中，杨再思检校为中书令。\u003cbr/\u003e\u003cbr/\u003e     丁卯，祔孝敬皇帝于太庙，号义宗。\u003cbr/\u003e\u003cbr/\u003e     戊辰，洛水溢，流二千馀家。\u003cbr/\u003e\u003cbr/\u003e     秋，七月，辛巳，以太子宾客韦巨源同中书门下三品，西京留守如故。\u003cbr/\u003e\u003cbr/\u003e     特进汉阳王张柬之表请归襄州养疾；乙未，以柬之为襄州刺史，不知州事，给全俸。\u003cbr/\u003e\u003cbr/\u003e     河南、北十七州大水。八月，戊申，以水灾求直言。右卫骑曹参军西河宋务光上疏，以为：“水阴类，臣妾之象，恐后庭有干外朝之政者，宜杜绝其萌。今霖雨不止，乃闭坊门以禳之，至使里巷谓坊门为宰相，言朝廷使之燮理阴阳也。又，太子国本，宜早择贤能而立之。又，外戚太盛，如武三思等，宜解其机要，厚以禄赐。又，郑普思、叶静能以小技窃大位，亦朝政之蠹也。”疏奏，不省。\u003cbr/\u003e\u003cbr/\u003e     壬戌，追立妃赵氏为恭皇后，孝敬皇帝妃裴氏为哀皇后。\u003cbr/\u003e\u003cbr/\u003e     九月，壬午，上祀昊天上帝、皇地礻氏于明堂，以高宗配。\u003cbr/\u003e\u003cbr/\u003e     初，上在房陵，州司制约甚急；刺史河东张知謇、灵昌崔敬嗣独待遇以礼，供给丰赡，上德之，擢知謇自贝州刺史为左卫将军，赐爵范阳公。敬嗣已卒，求得其子汪，嗜酒，不堪厘职，除五品散官。\u003cbr/\u003e\u003cbr/\u003e     改葬上洛王韦玄贞，其仪皆如太原王故事。\u003cbr/\u003e\u003cbr/\u003e     癸巳，太子宾客、同中书门下三品韦巨源罢为礼部尚书，以其从父安石为中书令故也。\u003cbr/\u003e\u003cbr/\u003e     以左卫将军上邽纪处讷兼检校太府卿，处讷娶武三思之妻姊故也。\u003cbr/\u003e\u003cbr/\u003e     冬，十月，命唐休瓃留守京师。\u003cbr/\u003e\u003cbr/\u003e     癸亥，上幸龙门；乙丑，猎于新安而还。\u003cbr/\u003e\u003cbr/\u003e     辛未，以魏元忠为中书令，杨再思为侍中。\u003cbr/\u003e\u003cbr/\u003e     十一月，戊寅，群臣上皇帝尊号曰应天皇帝，皇后曰顺天皇后。壬午，上与后谒谢太庙，赦天下；相王、太平公主加实封，皆满万户。\u003cbr/\u003e\u003cbr/\u003e     己丑，上御洛城南楼，观泼寒胡戏。清源尉吕元泰上疏，以为“谋时寒若，何必裸身挥水，鼓舞衢路以索之！”疏奏，不纳。\u003cbr/\u003e\u003cbr/\u003e     壬寅，则天崩于上阳宫，年八十二。遗制：“去帝号，称则天大圣皇后。王、萧二族及褚遂良、韩瑗、柳奭亲属皆赦之。”\u003cbr/\u003e\u003cbr/\u003e     上居谅阴，以魏元忠摄冢宰三日。元忠素负忠直之望，中外赖之；武三思惮之，矫太后遗制，慰谕元忠，赐实封百户。元忠捧制，感咽涕泗，见者曰：“事去矣！”\u003cbr/\u003e\u003cbr/\u003e     十二月，丁卯，上始御同明殿见群臣。\u003cbr/\u003e\u003cbr/\u003e     太后将合葬乾陵，给事中严善思上疏，以为：“乾陵玄宫以石为门，铁锢其缝，今启其门，必须镌凿。神明之道，体尚幽玄，动众加功，恐多惊黩。况合葬非古，汉时诸陵，皇后多不合陵，魏、晋已降，始有合者。望于乾陵之傍更择吉地为陵，若神道有知，幽涂自当通会；若其无知，合之何益！”不从。\u003cbr/\u003e\u003cbr/\u003e     是岁，户部奏天下户六百一十五万，口三千七百一十四万有畸。\u003cbr/\u003e\u003cbr/\u003e     神龙二年丙午，公元七零六年春，正月，戊戌，以吏部尚书李峤同中书门下三品，中书侍郎于惟谦同平章事。\u003cbr/\u003e\u003cbr/\u003e     闰月，丙午，制：“太平、长安、安乐、宜城、新都、定安、金城公主并开府，置官属。”\u003cbr/\u003e\u003cbr/\u003e     武三思以敬晖、桓彦范、袁恕己尚在京师，忌之，乙卯，出为滑、洺、豫三州刺史。\u003cbr/\u003e\u003cbr/\u003e     赐閺乡僧万回号法云公。甲戌，以突骑施酋长乌质勒为怀德郡王。\u003cbr/\u003e\u003cbr/\u003e     二月，乙未，以刑部尚书韦巨源同中书门下三品，仍与皇后叙宗族。\u003cbr/\u003e\u003cbr/\u003e     丙申，僧慧范等九人并加五品阶，赐爵郡、县公；道士史崇恩等三人加五品阶，除国子祭酒，同正；叶静能加金紫光禄大夫。","cnt":0,"sort":6630278,"author":"司马光","prev":"6630277.html","next":"6630279.html","book_title":"资治通鉴","updateTimeFmt":"2024-03-28 17:25:38","category":"都市小说"}