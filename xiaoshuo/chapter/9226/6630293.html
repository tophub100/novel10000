{"id":0,"code":"6630293.html","title":"第570章 (1)","latest_chapter_name":"正文 第800章 (3)","xiao_shuo_code":"9226","content":"\u003cbr/\u003e\u003cbr/\u003e    唐纪二十九（起柔兆摄提格，尽昭阳作噩，凡八年）\u003cbr/\u003e\u003cbr/\u003e     玄宗至道大圣大明孝皇帝中之上\u003cbr/\u003e\u003cbr/\u003e     开元十四年丙寅，公元七二六年春，正月，癸未，更立契丹松漠王李邵固为广化王，奚饶乐王李鲁苏为奉诚王。以上从甥陈氏为东华公主，妻邵固；以成安公主之女韦氏为东光公主，妻鲁苏。\u003cbr/\u003e\u003cbr/\u003e     张说奏：“今之五礼，贞观、显庆两曾修纂，前后颇有不同，其中或未折衷。望与学士等讨论古今，删改施行。”制从之。\u003cbr/\u003e\u003cbr/\u003e     邕州封陵獠梁大海等据宾、横州反；二月，己酉，遣内侍杨思勖发兵讨之。\u003cbr/\u003e\u003cbr/\u003e     上召河南尹崔隐甫，欲用之，中书令张说薄其无文，奏拟金吾大将军；前殿中监崔日知素与说善，说荐为御史大夫；上不从。丙辰，以日知为左羽林大将军，丁巳，以隐甫为御史大夫。隐甫由是与说有隙。\u003cbr/\u003e\u003cbr/\u003e     说有才智而好贿，百官白事有不合者，好面折之，至于叱骂。恶御史中丞宇文融之为人，且患其权重，融所建白，多抑之。中书舍人张九龄言于说曰：“宇文融承恩用事，辩给多权数，不可不备。”说曰：“鼠辈何能为！”夏，四月，壬子，隐甫、融及御史中丞李林甫共奏弹说“引术士占星，徇私僣侈，受纳贿赂。”敕源乾曜及刑部尚书韦抗、大理少卿明珪与隐甫等同于御史台鞫之。林甫，叔良之曾孙；抗，安石之从父兄子也。\u003cbr/\u003e\u003cbr/\u003e     丁巳，以户部侍郎李元纮为中书侍郎、同平章事。元纮以清俭著，故上用为相。\u003cbr/\u003e\u003cbr/\u003e     源乾曜等鞫张说，事颇有状，上使高力士视说，力士还奏：“说蓬首垢面，席藁，食以瓦器，惶惧待罪。”上意怜之。力士因言说有功于国，上以为然。庚申，但罢说中书令，馀如故。\u003cbr/\u003e\u003cbr/\u003e     丁卯，太子太傅岐王范薨，赠谥惠文太子。上为之撤膳累旬，百官上表固请，然后复常。\u003cbr/\u003e\u003cbr/\u003e     丁亥，太原尹张孝嵩奏：“有李子峤者，自称皇子，云生于潞州，母曰赵妃。”上命杖杀之。\u003cbr/\u003e\u003cbr/\u003e     辛丑，于定、恒、莫、易、沧五州置军以备突厥。\u003cbr/\u003e\u003cbr/\u003e     上欲以武惠妃为皇后，或上言：“武氏乃不戴天之仇，岂可以为国母！人间盛言张说欲取立后之功，更图入相之计。且太子非惠妃所生，惠妃复自有子，若登宸极，太子必危。”上乃止。然宫中礼秩，一如皇后。\u003cbr/\u003e\u003cbr/\u003e     五月，癸卯，户部奏今岁户七百六万九千五百六十五，口四千一百四十一万九千七百一十二。\u003cbr/\u003e\u003cbr/\u003e     秋，七月，河南、北大水，溺死者以千计。\u003cbr/\u003e\u003cbr/\u003e     八月，丙午朔，魏州言河溢。\u003cbr/\u003e\u003cbr/\u003e     九月，己丑，以安西副大都护、碛西节度使杜暹同平章事。自王孝杰克复四镇，复于龟兹置安西都护府，以唐兵三万戍之，百姓苦其役；为都护者，惟田扬名、郭元振、张嵩及暹皆有善政，为人所称。\u003cbr/\u003e\u003cbr/\u003e     冬，十月，庚申，上幸汝州广成汤；己酉，还宫。\u003cbr/\u003e\u003cbr/\u003e     十二月，丁巳，上幸寿安，猎于方秀川；壬戌，还宫。\u003cbr/\u003e\u003cbr/\u003e     杨思勖讨反獠，生擒梁大海等三千馀人，斩首二万级而还。\u003cbr/\u003e\u003cbr/\u003e     是岁，黑水靺韍遣使入见，上以其国内黑水州，仍为置长史以镇之。\u003cbr/\u003e\u003cbr/\u003e     勃海靺韍王武艺曰：“黑水入唐，道由我境。往者请吐屯于突厥，先告我与我偕行；今不告我而请吏于唐，是必与唐合谋，欲腹背攻我也。”遣其母弟门艺与其舅任雅将兵击黑水。门艺尝为质子于唐，谏曰：“黑水请吏于唐，而我以其故击之，是叛唐也。唐，大国也。昔高丽全盛之时，强兵三十馀万，不遵唐命，扫地无遗。况我兵不及高丽什之一二，一旦与唐为怨，此亡国之势也。”武艺不从，强遣之。门艺至境上，复以书力谏。武艺怒，遣其从兄大壹夏代之将兵，召，欲杀之。门艺弃众，间道来奔，制以为左骁卫将军。武艺遣使上表罪状门艺，请杀之。上密遣门艺诣安西；留其使者，别遣报云已流门艺于岭南。武艺知之，上表称：“大国当示人以信，岂得为此欺诳？”固请杀门艺。上以鸿胪少卿李道邃、源复不能督察官属，致有漏泄，皆坐左迁。暂遣门艺诣岭南以报之。\u003cbr/\u003e\u003cbr/\u003e     臣光曰：王者所以服四夷，威信而已。门艺以忠获罪，自归天子。天子当察其枉直，赏门艺而罚武艺，为政之体也。纵不能讨，犹当正以门艺之无罪告之。今明皇威不能服武艺，恩不能庇门艺，顾效小人为欺诳之语，以取困于小国，乃罪鸿胪之漏泄，不亦可羞哉！\u003cbr/\u003e\u003cbr/\u003e     杜暹为安西都护，突骑施金河公主遣牙官以马千匹诣安西互市。使者宣公主教，暹怒曰：“阿史那女何得宣教于我？”杖其使者，留不遣；马经雪死尽。突骑施可汗苏禄大怒，发兵寇四镇。会暹入朝，赵颐贞代为安西都护，婴城自守；四镇人畜储积，皆为苏禄所掠，安西仅存。既而苏禄闻暹入相，稍引退，寻遣使入贡。\u003cbr/\u003e\u003cbr/\u003e     开元十五年丁卯，公元七二七年春，正月，辛丑，凉州都督王君□破吐蕃于青海之西。\u003cbr/\u003e\u003cbr/\u003e     初，吐蕃自恃其强，致书用敌国礼，辞指悖慢，上意常怒之。返自东封，张说言于上曰：“吐蕃无礼，诚宜诛夷，但连兵十馀年，甘、凉、河、鄯、不胜其弊，虽师屡捷，所得不偿所亡。闻其悔过求和，愿听其款服，以纾边人。”上曰：“俟吾与王君□议之。”说退，谓源乾曜曰：“君□勇而无谋，常思侥幸，若二国和亲，何以为功！吾言必不用矣。”及君□入朝，果请深入讨之。\u003cbr/\u003e\u003cbr/\u003e     去冬，吐蕃大将悉诺逻寇大斗谷，进攻甘州，焚掠而去。君□度其兵疲，勒兵蹑其后。会大雪，虏冻死者甚众，自积石军西归。君□先遣人间道入虏境，烧道旁草。悉诺逻至大非川，欲休士马，而野草皆尽，马死过半。君□与秦州都督张景顺追之，及于青海之西，乘冰而度。悉诺逻已去，破其后军，获其辎重羊马万计而还。君□以功迁左羽林大将军，拜其父寿为少府监致仕。上由是益事边功。\u003cbr/\u003e\u003cbr/\u003e     初，洛阳人刘宗器上言，请塞汜水旧汴口，更于荧泽引河入汴；擢宗器为左卫率府胄曹。至是，新渠填塞不通，贬宗器为循州安怀戍主。命将作大匠范安及发河南、怀、郑、汴、滑、卫三万人疏旧渠，旬日而毕。\u003cbr/\u003e\u003cbr/\u003e     御史大夫崔隐甫、中丞宇文融，恐右丞相张说复用，数奏毁之，各为朋党。上恶之，二月，乙巳，制说致仕，隐甫免官侍母，融出为魏州刺史。\u003cbr/\u003e\u003cbr/\u003e     乙卯，制：“诸州逃户，先经劝农使括定按比后复有逃来者，随到准白丁例输当年租庸，有征役得先差。”\u003cbr/\u003e\u003cbr/\u003e     夏，五月，癸西，上悉以诸子庆王潭等领州牧、刺史、都督、节度大使、大都护、经略使，实不出外。\u003cbr/\u003e\u003cbr/\u003e     初，太宗爱晋王，不使出阁；豫王亦以武后少子不出阁，及自皇嗣为相王，始出阁。中宗之世，谯王以失爱，谪居外州；温王年十七，犹居禁中。上即位，附苑城为十王宅，以居皇子，宦官押之，就夹城参起居，自是不复出阁；虽开府置官属及领藩镇，惟侍读时入授书，自馀王府官属，但岁时通名起居；其藩镇官属，亦不通名。及诸孙浸多，不置百孙院。太子亦不居东宫，常在乘舆所幸之别院。\u003cbr/\u003e\u003cbr/\u003e     上命妃嫔以下宫中育蚕，欲使之知女功。丁酉，夏至，赐贵近丝，人一緁。\u003cbr/\u003e\u003cbr/\u003e     秋，七月，戊寅，冀州河溢。\u003cbr/\u003e\u003cbr/\u003e     己卯，礼部尚书许文宪公苏飂薨。\u003cbr/\u003e\u003cbr/\u003e     九月，丙子，吐蕃大将悉诺逻恭禄及烛龙莽布支攻陷瓜州，执刺史田元献及河西节度使王君□之父，进攻玉门军；纵所虏僧伽归凉州，谓君□曰：“将军常以忠通许国，何不一战！”君□登城西望而泣，竟不敢不兵。莽布支别攻常乐县，县令贾师顺帅众拒守。及瓜州陷，悉诺逻悉兵会攻之。旬馀日，吐蕃力尽，不能克，使人说降之；不从。吐蕃曰：“明府既不降，宜敛城中财相赠，吾当退。”师顺请脱士卒衣；悉诺逻知无财，乃引去，毁瓜州城。师顺遽开门，收器械，修守备；虏果复遣精骑还，视城中，知有备，乃去。师顺，岐州人也。\u003cbr/\u003e\u003cbr/\u003e     初，突厥默啜之强也，迫夺铁勒之地，故回纥、契苾、思结、浑四部度碛徙居甘、凉之间以避之。王君□微时，往来四部，为其所轻；及为河西节度使，以法绳之。四部耻怨，密遣使诣东都自诉。君□遽发驿奏“四部难制，潜有叛计。”上遣中使往察之，诸部竟不得直。于是瀚海大都督回纥承宗流瀼州，浑大德流吉州，贺兰都督契苾承明流藤州，卢山都督思结归国流琼州；以回纥伏帝难为瀚海大都督。己卯，贬右散骑常侍李令问为抚州别驾，坐其子与承宗交游故也。\u003cbr/\u003e\u003cbr/\u003e     丙戌，突厥毗伽可汗遣其大臣梅禄啜入贡。吐蕃之寇瓜州也，遗毗伽书，欲与之俱入寇，毗伽并献其书。上嘉之，听于西受降城为互市，每岁赍缣帛数十万匹就市戎马，以助军旅，且为监牧之种，由是国马益壮焉。\u003cbr/\u003e\u003cbr/\u003e     闰月，庚子，吐蕃赞普与突骑施苏禄围安西城，安西副大都护赵颐贞击破之。回纥承宗族子瀚海司马护输，纠合党众为承宗报仇。会吐蕃遣使间道诣突厥，王君□帅精骑邀之于肃州。还，至甘州南巩笔驿，护输伏兵突起，夺君□旌节，先杀其判官宋贞，剖其心曰：“始谋者汝也。”君□帅左右数十人力战，自朝至晡，左右尽死。护输杀君□，载其尸奔吐蕃；凉州兵追及之，护输弃尸而走。\u003cbr/\u003e\u003cbr/\u003e     庚申，车驾发东都，冬，己卯，至西京。\u003cbr/\u003e\u003cbr/\u003e     辛巳，以左金吾卫大将军信安王祎为朔方节度等副大使。祎，恪之孙也。以朔方节度使萧嵩为河西节度等副大使。时王君□新败，河、陇震骇。嵩引刑部员外郎裴宽为判官，与君□判官牛仙客俱掌军政，人心浸安。宽，漼之从弟也。仙客本鹑觚小吏，以才干军功累迁至河西节度判官，为君□腹心。\u003cbr/\u003e\u003cbr/\u003e     嵩又奏以建康军使河北张守珪为瓜州刺史，帅馀众筑故城。板干裁立，吐蕃猝至，城中相顾失色，莫有斗志。守珪曰：“彼众我寡，人疮痍之馀，不可以矢刃相持，当以奇计取胜。”乃于城上置酒作乐。虏疑其有备，不敢攻而退。守珪纵兵击之，虏败走。守珪乃修复城市，收合流散，皆复旧业。朝廷嘉其功，以瓜州为都督府，以守珪为都督。悉诺逻威名甚盛，萧嵩纵反间于吐蕃，云与中国通谋，赞普召而诛之；吐蕃由是少衰。\u003cbr/\u003e\u003cbr/\u003e     十二月，戊寅，制以吐蕃为边患，令陇右道及诸军团兵五万六千人，河西道及诸军团兵四万人，又征关中兵万人集临洮，朔方兵二万人集会州防秋，至冬初，无寇而罢；伺虏入寇，互出兵腹背击之。\u003cbr/\u003e\u003cbr/\u003e     乙亥，上幸骊山温泉；丙戌，还宫。\u003cbr/\u003e\u003cbr/\u003e     开元十六年戊辰，公元七二八年春，正月，壬寅，安西副大都护赵颐贞败吐蕃于曲子城。\u003cbr/\u003e\u003cbr/\u003e     甲寅，以魏州刺史宇文融为户部侍郎兼魏州刺史，充河北道宣抚使。\u003cbr/\u003e\u003cbr/\u003e     乙卯，春、泷等州獠陈行范、广州獠冯璾、何游鲁反，陷四十馀城。行范称帝，游鲁称定国大将军，璾称南越王，欲据岭表；命内侍杨思勖发桂州及岭北近道兵讨之。\u003cbr/\u003e\u003cbr/\u003e     丙寅，以魏州刺史宇文融检校汴州刺史，充河南北沟渠堤堰决九河使。融请用《禹贡》九河故道开稻田，并回易陆运钱，官收其利；兴役不息，事多不就。\u003cbr/\u003e\u003cbr/\u003e     二月，壬申，以尚书右丞相致仕张说兼集贤院学士。说虽罢政事，专文史之任，朝廷每有大事，上常遣中使访之。\u003cbr/\u003e\u003cbr/\u003e     壬辰，改彍骑为左右羽林军飞骑。\u003cbr/\u003e\u003cbr/\u003e     秋，七月，吐蕃大将悉末郎寇瓜州，都督张守珪击走之。乙巳，河西节度使萧嵩、陇右节度使张忠亮大破吐蕃于渴波谷；忠亮追之，拔其大莫门城，擒获甚众，焚其骆驼桥而还。\u003cbr/\u003e\u003cbr/\u003e     八月，乙巳，特进张说上《开元大衍历》，行之。\u003cbr/\u003e\u003cbr/\u003e     辛卯，右金吾将军杜宾客破吐蕃于祁连城下。时吐蕃复入寇，萧嵩遣宾客将强弩四千击之。战自辰至暮，吐蕃大溃，获其大将一人；虏散走投山，哭声四合。\u003cbr/\u003e\u003cbr/\u003e     冬，十月，己卯，上幸骊山温泉；己丑，还宫。\u003cbr/\u003e\u003cbr/\u003e     十一月，癸巳，以河西节度副大使萧嵩为兵部尚书、同平章事。\u003cbr/\u003e\u003cbr/\u003e     十二月，丙寅，敕：“长征兵无有还期，人情难堪；宜分五番，岁遣一番还家洗沐，五年酬勋五转。”\u003cbr/\u003e\u003cbr/\u003e     是岁，制户籍三岁一定，分为九等。\u003cbr/\u003e\u003cbr/\u003e     杨思勖讨陈行范，至泷州，破之，擒何游鲁、冯璾。行范逃于云际、盘辽二洞，思勖追捕，竟生擒，斩之，凡斩首六万。思勖为人严，偏裨白事者不敢仰视，故用兵所向有功。然性忍酷，所得俘虏，或生剥面皮，或以刀剺发际，掣去头皮；蛮夷惮之。\u003cbr/\u003e\u003cbr/\u003e     开元十七年己巳，公元七二九年春，二月，丁卯，巂州都督张守素破西南蛮，拔昆明及盐城，杀获万人。\u003cbr/\u003e\u003cbr/\u003e     三月，瓜州都督张守珪、沙州刺史贾师顺击吐蕃大同军，大破之。\u003cbr/\u003e\u003cbr/\u003e     甲寅，朔方节度使信安王祎攻吐蕃石堡城，拔之。初，吐蕃陷石堡城，留兵据之，侵扰河右。上命祎与河西、陇右同议攻取。诸将咸以为石堡据险而道远，攻之不克，将无以自还，且宜按兵观衅。祎不听，引兵深入，急攻拔之，仍分兵据守要害，令虏不得前。自是河陇诸军游弈，拓境千馀里。上闻，大悦，更命石堡城曰振武军。\u003cbr/\u003e\u003cbr/\u003e     丙辰，国子祭酒杨玚言，以为：“省司奏限天下明经、进士及第，每年不过百人。窃见流外出身，每岁二千馀人，而明经、进士不能居其什一，则是服勤道业之士不如胥史之得仕也。臣恐儒风浸坠，廉耻日衰。若以出身人太多，则应诸色裁损，不应独抑明经、进士也。”又奏“主司贴试明经，不务求述作本指，专取难知，问以孤经绝句或年月日；请自今并贴平文。”上甚然之。\u003cbr/\u003e\u003cbr/\u003e     夏，四月，庚午，秂于太庙。唐初，祫则序昭穆，秂则各祀于其室。至是，太常少卿韦縚等奏：“如此，秂与常飨不异；请秂祫皆序昭穆。”从之。绥，安石之兄子也。\u003cbr/\u003e\u003cbr/\u003e     五月，壬辰，复置十道及京、都两畿按察使。\u003cbr/\u003e\u003cbr/\u003e     初，张说、张嘉贞、李元纮、杜暹相继为相用事，源乾曜以清谨自守，常让事于说等，唯诺署名而已。元纮、暹议事多异同，遂有隙，更相奏列。上不悦，六月，甲戌，贬黄门侍郎、同平章事杜暹荆州长史，中书侍郎、同平章事李元纮曹州刺史，罢乾曜兼侍中，止为左丞相；以户部侍郎宇文融为黄门侍郎，兵部侍部裴光庭为中书侍郎，并同平章事；萧嵩兼中书令，遥领河西。","cnt":0,"sort":6630293,"author":"司马光","prev":"6630292.html","next":"6630294.html","book_title":"资治通鉴","updateTimeFmt":"2024-03-28 17:25:38","category":"都市小说"}