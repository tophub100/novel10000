{"id":0,"code":"6630428.html","title":"第705章 (1)","latest_chapter_name":"正文 第800章 (3)","xiao_shuo_code":"9226","content":"\u003cbr/\u003e\u003cbr/\u003e    唐纪七十五（起玄黓困敦，尽阏逢摄提格，凡三年）\u003cbr/\u003e\u003cbr/\u003e     昭宗圣穆景文孝皇帝上之中\u003cbr/\u003e\u003cbr/\u003e     景福元年壬子，公元八九二年春，正月，丙寅，赦天下，改元。\u003cbr/\u003e\u003cbr/\u003e     凤翔李茂贞、静难王行瑜、镇国韩建、同州王行约、秦州李茂庄五节度使上言：杨守亮容匿叛臣复恭，请出军讨之，乞加茂贞山南西道诏讨使。朝议以茂贞得山南，不可复制，下诏和解之，皆不听。\u003cbr/\u003e\u003cbr/\u003e     王閒、李匡威合兵十余万攻尧山，李克用遣其将李嗣勋击之，大破幽、镇兵，斩获三万。\u003cbr/\u003e\u003cbr/\u003e     杨行密谓诸将曰：“孙儒之众十倍于我，吾战数不利，欲退保铜官，何如？”刘威、李神福曰：“儒扫地远来，利在速战。宜屯据险要，坚壁清野以老其师，时出轻骑抄其馈饷，夺其俘掠。彼前不得战，退无资粮，可坐擒也。”戴友规曰：“儒与我相持数年，胜负略相当。今悉众致死于我，我若望风弃城，正堕其计。淮南士民从公渡江及自儒来降者甚，公宜遣将先护送归淮南，使复生业，儒军闻淮南安堵，皆有思归之心，人心既摇，安得不败！”行密悦，从之。友规，庐州人也。\u003cbr/\u003e\u003cbr/\u003e     威戎节度使杨晟与杨守亮等约攻王建，二月，丁丑，晟出兵掠新繁、汉州之境，使其将吕尧将兵二千会杨守厚攻梓州；建遣行营都指挥使李简击尧，斩之。\u003cbr/\u003e\u003cbr/\u003e     戊寅，朱全忠出兵击朱瑄，遣其子友裕将兵前行，军于斗门。\u003cbr/\u003e\u003cbr/\u003e     李茂贞、王行瑜擅举兵击兴元。茂贞表求招讨使不已，遗杜让能、西门君遂书，陵蔑朝廷。上意不能容，御延英，召宰相、谏官议之。时宦官有阴与二镇相表里者，宰相相顾不敢言，上不悦。给事中牛徽曰：“先朝多难，茂贞诚有翼卫之功；诸杨阻兵，亟出攻讨，其志亦在疾恶，但不当不俟诏命耳。比闻兵过山南，杀伤至多。陛下倘不以招讨使授之，使用国法约束，则山南之民尽矣。”上曰：“此言是也。”乃以茂贞为山南西道招讨使。\u003cbr/\u003e\u003cbr/\u003e     甲申，朱全忠至卫南，朱瑄将步骑万人袭斗门，朱友裕弃营走，瑄据其营。全忠不知，乙酉，引兵趣斗门，至者皆为郓人所杀。全忠退军瓠河，丁亥，瑄击全忠，大破之，全忠走。张归厚于后力战，全忠仅免，副使李璠等皆死。\u003cbr/\u003e\u003cbr/\u003e     朱全忠奏贬河阳节度使赵克裕，以佑国节度使张全义兼河阳节度使。\u003cbr/\u003e\u003cbr/\u003e     孙儒围宣州。初，刘建锋为孙儒守常州，将兵从儒击杨行密，甘露镇使陈可言帅部兵千人据常州。行密将张训引兵奄至城下，可言仓猝出迎，训手刃杀之，遂取常州。行密别将又取润州。\u003cbr/\u003e\u003cbr/\u003e     朱全忠连年攻时溥，涂、泗、濠三州民不得耕获，衮、兖、河东兵救之，皆无功，复值水灾，人死者什六七。溥困甚，请和于全忠，全忠曰：“必移镇乃可。”溥许之。全忠乃奏请移溥它镇，仍命大臣镇徐州。诏以门下侍郎、同平章事刘崇望同平章事，充感化节度使，以溥为太子太师。溥恐全忠诈而杀之，据城不奉诏，崇望及华阴而还。\u003cbr/\u003e\u003cbr/\u003e     忠义节度使赵德謓薨，子匡凝代之。\u003cbr/\u003e\u003cbr/\u003e     范晖骄侈失众心，王潮以从弟彦复为都统，弟审知为都监，将兵攻福州。民自请输米饷军，平湖洞及滨海蛮夷皆以兵船助之。\u003cbr/\u003e\u003cbr/\u003e     辛丑，王建遣族子嘉州刺史宗裕、雅州刺史王宗侃、威信都指挥使华洪、茂州刺史王宗瑶将兵五万攻彭州，杨晟逆战而败，宗裕等围之。杨守亮遣其将符昭救晟，径趋成都，营三学山。建亟召华洪还。洪疾驱而至，后军尚未集，以数百人夜去昭营数里，多击更鼓；昭以为蜀军大至，引兵宵遁。\u003cbr/\u003e\u003cbr/\u003e     三月，以户部尚书郑延昌为中书侍郎、同平章事。延昌，从谠之从兄弟也。\u003cbr/\u003e\u003cbr/\u003e     左神策勇胜三都都指挥使杨子实、子迁、子钊，皆守亮之假子也，自渠州引兵救杨晟，知守亮必败，壬子，帅其众二万降于王建。\u003cbr/\u003e\u003cbr/\u003e     李克用、王处存合兵攻王閒，癸丑，拔天长镇。戊午，閒与战于新市，大破之，杀获三万馀人；辛酉，克用退屯栾城。诏和解河东及镇、定、幽四镇。\u003cbr/\u003e\u003cbr/\u003e     杨晟遗杨守贞、杨守忠、杨守厚书，使攻东川以解彭州之围，守贞等从之。神策督将窦行实戍梓州，守厚密诱之为内应；守厚至涪城，行实事泄，顾彦晖斩之。守厚遁去。守贞、守忠军至，无所归，盘桓绵、剑间，王建遣其将吉谏袭守厚，破之。癸亥，西川将李简邀击守忠于钟阳，斩获三千馀人。夏，四月，简又破守厚于铜鉾，斩获三千馀人，降万五千人；守忠、守厚皆走。\u003cbr/\u003e\u003cbr/\u003e     乙酉，置武胜军于杭州，以钱閔为防御使。\u003cbr/\u003e\u003cbr/\u003e     天威军使贾德晟，以李顺节之死，颇怨愤，西门君遂恶之，奏而杀之。德晟麾下千馀骑奔凤翔，李茂贞由是益强。\u003cbr/\u003e\u003cbr/\u003e     李匡威出兵侵云、代，壬寅，李克用始引兵还。\u003cbr/\u003e\u003cbr/\u003e     时溥遣兵南侵，至楚州，杨行密将张训、李德诚败之于寿河，遂取楚州，执其刺史刘瓒。\u003cbr/\u003e\u003cbr/\u003e     五月，加邠宁节度使王行瑜兼中书令。\u003cbr/\u003e\u003cbr/\u003e     杨行密屡败孙儒兵，破其广德营，张训屯安吉，断其粮道。儒食尽，士卒大疫，遣其将刘建锋、马殷分兵掠诸县。六月，行密闻儒疾疟，戊寅，纵兵击之。会大雨、晦冥，儒军大败，安仁义破儒五十馀寨，田頵擒儒于陈，斩之，传首京师，儒众多降于行密。刘建锋、马殷收馀众七千，南走洪州，推建锋为帅，殷为先锋指挥使，以行军司马张佶为谋主，比至江西，众十馀万。\u003cbr/\u003e\u003cbr/\u003e     丁酉，杨行密帅众归扬州；秋，七月，丙辰，至广陵，表田頵守宣州，安仁义守润州。\u003cbr/\u003e\u003cbr/\u003e     先是，扬州富庶甲天下，时人称扬一、益二，及经秦、毕、孙、杨兵火之馀，江、淮之间，东西千里扫地尽矣。\u003cbr/\u003e\u003cbr/\u003e     王建围彭州，久不下，民皆窜匿山谷；诸寨日出俘掠，谓之“淘虏”，都将先择其善者，馀则士卒分之，以是为常。\u003cbr/\u003e\u003cbr/\u003e     有军士王先成者，新津人，本书生也，世乱，为兵，度诸将惟北寨王宗侃最贤，乃往说之曰：“彭州本西川之巡属也，陈、田召杨晟，割四州以授之，伪署观察使，与之共拒朝命。今陈、田已平而晟犹据之，州民皆知西川乃其大府而司徒乃其主也，故大军始至，民不入城而入同谷避之，以俟招安。今军至累月，未闻招安之命，军士复从而掠之，与盗贼无异，夺其资财，驱其畜产，分其老弱妇女以为奴婢，使父子兄弟流离愁怨；其在山中者暴露于暑雨，残伤于蛇虎，孤危饥渴，无所归诉。彼始以杨晟非其主而不从，今司徒不加存恤，彼更思杨氏矣。”宗侃恻然，不觉屡移其床前问之，先成曰：“又有甚于是者，今诸寨每旦出六七百人，入山淘虏，薄暮乃返，曾无守备之意，赖城中无人耳，万一有智者为之画策，使乘虚奔突，先伏精兵千人于门内，登城望淘虏者稍远，出弓弩手、炮手各百人，攻寨之一面，随以役卒五百，负薪土填壕为道，然后出精兵奋击，且焚其寨；又于三面城下各出耀兵，诸寨咸自备御，无暇相救，城中得以益兵继出，如此，能无败乎！”宗侃矍然曰：“此诚有之，将若之何？”\u003cbr/\u003e\u003cbr/\u003e     先成请条列为状以白王建，宗侃即命先成草之，大指言：“今所白之事，须四面通共，宗侃所司止于北面，或所白可从，乞以牙举施行。”事凡七条：“其一，乞招安山中百姓。其二，乞禁诸寨军士及子弟无得一人辄出淘虏，仍表诸寨之旁七里内听樵牧，敢越表者斩。其三，乞置招安寨，中容数千人，以处所招百姓，宗侃请选所部将校谨干者为招安将，使将三十人昼夜执兵巡卫。其四，招安之事须委一人总领，今榜帖既下，诸寨必各遣军士入山招安，百姓见之无不惊疑，如鼠见狸，谁肯来者！欲招之必有其术，愿降帖付宗侃专掌其事。其五，乞严勒四寨指挥使，悉索前日所虏彭州男女老幼集于营场，有父子、兄弟、夫妇自相认者即使相从，牒其人数，部送招安寨，有敢私匿一人者斩；仍乞勒府中诸营，亦令严索，有自军前先寄归者，量给资粮，悉部送归招安寨。其六，乞置九陇行县于招安寨中，以前南郑令王丕摄县令，设置曹局，抚理百姓，择其子弟之壮者，给帖使自入山招其亲戚；彼知司徒严禁侵掠，前日为军士所虏者，皆获安堵，必欢呼踊跃，相帅下山，如子归母，不日尽出。其七，彭州土地宜麻，百姓未入山时多沤藏者，宜令县令晓谕，各归田里，出所沤麻鬻之，以为资粮，必渐复业。”建得之大喜，即行之，悉如所申。\u003cbr/\u003e\u003cbr/\u003e     明日，榜帖至，威令赫然，无敢犯者。三日，山中民竞出，赴招安寨如归市，寨不能容，斥而广之；浸有市井，又出麻鬻之。民见村落无抄暴之患，稍稍辞县令，复故业。月馀，招安寨皆空。\u003cbr/\u003e\u003cbr/\u003e     己巳，李茂贞克凤州，感义节度使满存奔兴元。茂贞又取兴、洋二州，皆表其子弟镇之。\u003cbr/\u003e\u003cbr/\u003e     八月，以杨行密为淮南节度使、同平章事，以田頵知宣州留后，安仁义为润州刺史。\u003cbr/\u003e\u003cbr/\u003e     孙儒降兵多蔡人，行密选其尤勇健者五千人，厚其禀赐，以皂衣蒙甲，号“黑云都”，每战，使之先登陷陈，四邻畏之。\u003cbr/\u003e\u003cbr/\u003e     行密以用度不足，欲以茶盐易民布帛，掌书记舒城高勖曰：“兵火之馀，十室九空，又渔利以困之，将复离叛。不若悉我所有易邻道所无，足以给军；进贤守令劝课农桑，数年之间，仓库自实。”行密从之。田頵闻之曰：“贤者之言，其利远哉！”行密驰射武伎，皆非所长，而宽简有智略，善抚御将士，与同甘苦，推心待物，无所猜忌。尝早出，从者断马韋，取其金，行密知而不问，它日，复早出如故，人服其度量。淮南被兵六年，士民转徙几尽；行密初至，赐与将吏，帛不过数尺，钱不过数百，而能以勤俭足用，非公宴，未尝举乐。招抚流散，轻徭薄敛，未及数年，公私富庶，几复承平之旧。\u003cbr/\u003e\u003cbr/\u003e     李克用北巡至天宁军，闻李匡威、赫连铎将兵八万寇云州，遣其将李君庆发兵于晋阳。克用潜入新城，伏兵于神堆，擒吐谷浑逻骑三百；匡威等大惊。丙申，君庆以大军至，克用迁入云州。丁酉，出击匡威等，大破之。己亥，天威等烧营而遁；追至天成军，斩获不可胜计。\u003cbr/\u003e\u003cbr/\u003e     辛丑，李茂贞攻拔兴元，杨复恭、杨守亮、杨守信、杨守贞、杨守忠、满存奔阆州。茂贞表其子继密权知兴元府事。\u003cbr/\u003e\u003cbr/\u003e     九月，加荆南节度使成沬同平章事。\u003cbr/\u003e\u003cbr/\u003e     时溥迫监军奏称将士留己，冬，十月，复以溥为侍中、感化节度。朱全忠奏请追溥新命；诏谕解之。\u003cbr/\u003e\u003cbr/\u003e     初，邢、洺、磁州留后李存孝，与李存信俱为李克用假子，不相睦。存信有宠于克用，存孝在邢州，欲立大功以胜之，乃建议取镇冀；存信从中沮之，不时听许。及王閒围尧山，存孝救之，不克。克用以存信为蕃、马步都指挥使，与存孝共击之，二人互相猜忌，逗留不进；克用更遣李嗣勋等击破之。存信还，谮存孝无心击贼，疑与之有私约。存孝闻之，自以有功于克用，而信任顾不及存信，愤怨，且惧及祸，乃潜结王閒及朱全忠，上表以三州自归于朝廷，乞赐旌节及会诸道兵讨李克用；诏以存孝为邢、洺、磁节度使，不许会兵。\u003cbr/\u003e\u003cbr/\u003e     十一月，时溥濠州刺史张璲、泗州刺史张谏以州附于朱全忠。\u003cbr/\u003e\u003cbr/\u003e     乙未，朱全忠遣其子友裕将兵十万攻濮州，拔之，执其刺史邵伦，遂令友裕移兵击时溥。\u003cbr/\u003e\u003cbr/\u003e     孙儒将王坛陷婺州，刺史蒋环奔赵州。\u003cbr/\u003e\u003cbr/\u003e     庐州刺史蔡俦发杨行密祖父墓，与舒州刺史倪章连兵，遣使送印于朱全忠以求救。全忠恶其反覆，纳其印，不救，且牒报行密；行密谢之。行密遣行营都指挥使李神福将兵讨俦。\u003cbr/\u003e\u003cbr/\u003e     《宣明历》浸差，太子少詹事边冈造新历成，十二月，上之。命曰《景福崇玄历》。\u003cbr/\u003e\u003cbr/\u003e     壬午，王建遣其将华洪击杨守亮于阆州，破之。建遣节度押牙延陵郑顼使于朱全忠；全忠问剑阁，顼极言其险。全忠不信，顼曰：“苟不以闻，恐误公军机。”全忠大笑。\u003cbr/\u003e\u003cbr/\u003e     是岁，明州刺史钟文季卒，其将黄晟自称刺史。\u003cbr/\u003e\u003cbr/\u003e     景福二年癸丑，公元八九三年春，正月，时溥遣兵攻宿州，刺史郭言战死。\u003cbr/\u003e\u003cbr/\u003e     东川留后顾彦晖既与王建有隙，李茂贞欲抚之使从己，秦恢复更赐彦晖节；诏以彦晖为东川节度使，茂贞又奏遣知兴元府事李继密救梓州，未几，建遣兵败东川、凤翔之兵于利州，彦晖求和，请与茂贞绝。乃许之。\u003cbr/\u003e\u003cbr/\u003e     凤翔节度使李茂贞自请镇兴元，诏以茂贞为山南西道兼武定节度使，以中书侍郎、同平章事徐彦若同平章事，充凤翔节度使，又割果、阆二州隶武定军。茂贞欲兼得凤翔，不奉诏。\u003cbr/\u003e\u003cbr/\u003e     二月，甲戌，加西川节度使王建同平章事。\u003cbr/\u003e\u003cbr/\u003e     李克用引兵围邢州，王閒遣牙将王藏海致书解之，克用怒，斩藏海，进兵击閒，败镇兵于平山，辛巳，攻天长镇，旬日不下。閒出兵三万救之，克用逆战于叱日岭下，大破之，斩首万馀级，馀众溃去。河东军无食。脯其尸而啖之。\u003cbr/\u003e\u003cbr/\u003e     时溥求救于朱瑾，朱全忠遣其将霍存将骑兵三千军曹州以备之。瑾将兵二万救徐州，存引兵赴之，与朱友裕合击徐、兖兵于石佛山下，大破之，瑾遁归兖州。辛卯，徐兵复出，存战死。\u003cbr/\u003e\u003cbr/\u003e     李克用进下井陉，李存孝将兵救王閒，遂入镇州，与閒计事，閒又乞师于朱全忠，全忠方与时溥相攻，不能救，但遗克用书，言“邺下有十万精兵，抑而未进。”克用复书：“倘实屯军邺下，飆望降临；必欲真决雌雄，愿角逐于常山之尾。”甲午，李匡威引兵救閒，败河东兵于元氏，克用引还邢州。閒犒匡威于藁城，辇金帛二十万以酬之。","cnt":0,"sort":6630428,"author":"司马光","prev":"6630427.html","next":"6630429.html","book_title":"资治通鉴","updateTimeFmt":"2024-03-28 17:25:38","category":"都市小说"}