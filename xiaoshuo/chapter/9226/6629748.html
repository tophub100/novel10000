{"id":0,"code":"6629748.html","title":"第28章 (3)","latest_chapter_name":"正文 第800章 (3)","xiao_shuo_code":"9226","content":"\u003cbr/\u003e\u003cbr/\u003e    陈豨之反也，燕王绾发兵击其东北。当是时，陈豨使王黄求救匈奴；燕王绾亦使其臣张胜于匈奴，言豨等军破。张胜至胡，故燕王藏荼子衍出亡在胡，见张胜曰：“公所以重于燕者，以习胡事也；燕所以久存者，以诸侯数反，兵连不决也。今公为燕，欲急灭豨等；豨等已尽，次亦至燕，公等亦且为虏矣。公何不令燕且缓陈豨，而与胡和！事宽，得长王燕；即有汉急，可以安国。”张胜以为然，乃私令匈奴助豨等击燕。燕王绾疑张胜与胡反，上书请族张胜。胜还，具道所以为者；燕王乃诈论他人，脱胜家属，使得为匈奴间。而阴使范齐之陈豨所，欲令久亡，连兵勿决。汉击黥布，豨常将兵居代；汉击斩豨，其裨将降，言燕王绾使范齐通计谋于豨所。帝使使召卢绾，绾称病；上又使辟阳侯审食其、御史大夫赵尧往迎燕王，因验问左右。绾愈恐，闭匿，谓其幸臣曰：“非刘氏而王，独我与长沙耳。往年春，汉族淮阴，夏，诛彭越，皆吕氏计。令上病，属任吕后；吕后妇人，专欲以事诛异姓王者及大功臣。”乃遂称病不行，其左右皆亡匿。语颇泄，辟阳侯闻之，归，具报上，上益怒。又得匈奴降者，言张胜亡在匈奴为燕使。于是上曰：“卢绾果反矣！”春，二月，使樊哙以相国将兵击绾，立皇子建为燕王。\u003cbr/\u003e\u003cbr/\u003e     诏曰：“南武侯织，亦粤之世也，立以为南海王。”\u003cbr/\u003e\u003cbr/\u003e     上击布时，为流矢所中，行道，疾甚。吕后迎良医。医入见，曰：“疾可治。”上嫚骂之曰：“吾以布衣提三尺取天下，此非天命乎！命乃在天，虽扁鹊何益！”遂不使治疾，赐黄金五十斤，罢之。吕后问曰：“陛下百岁后，萧相国既死，谁令代之？”上曰：“曹参可。”问其次，曰：“王陵可，然少戆，陈平可以助之。陈平知有馀，然难独任。周勃重厚少文，然安刘氏者必勃也，可令为太尉。”吕后复问其次，上曰：“此后亦非乃所知也。”夏，四月，甲辰，帝崩于长乐宫。丁未，发丧，大赦天下。\u003cbr/\u003e\u003cbr/\u003e     卢绾与数千人居塞下候伺，幸上疾愈，自入谢。闻帝崩，遂亡入匈奴。\u003cbr/\u003e\u003cbr/\u003e     五月，丙寅，葬高帝于长陵。初，高祖不修文学，而性明达，好谋，能听，自监门、戍卒，见之如旧。初顺民心作三章之约。天下既定，命萧何次律、令，韩信申军法，张苍定章程，叔孙通制礼仪；又与功臣剖符作誓，丹书、铁契，金匮、石室，藏之宗庙。虽日不暇给，规摹弘远矣。\u003cbr/\u003e\u003cbr/\u003e     己巳，太子即皇帝位，尊皇后曰皇太后。\u003cbr/\u003e\u003cbr/\u003e     初，高帝病甚，人有恶樊哙，云：“党于吕氏，即一日上晏驾，欲以兵诛赵王如意之属。”帝大怒，用陈平谋，召绛侯周勃受诏床下，曰：“陈平亟驰传载勃代哙将；平至军中，即斩哙头！”二人既受诏，驰传，未至军，行计之曰：“樊哙，帝之故人也，功多，且又吕后弟吕之夫，有亲且贵。帝以仇怒故欲斩之，则恐后悔；宁囚而致上，上自诛之。”未至军，为坛，以节召樊哙。哙受诏，即反接，载槛车传诣长安；而令绛侯勃代将，将兵定燕反县。平行，闻帝崩，畏吕谗之于太后，乃驰传先去。逢使者，诏平与灌婴屯荥阳。平受诏，立复驰至宫，哭殊悲；因固请得宿卫中。太后乃以为郎中令，使傅教惠帝。是后吕谗乃不得行。樊哙至，则赦，复爵邑。\u003cbr/\u003e\u003cbr/\u003e     太后令永巷囚戚夫人，髡钳，衣赭衣，令舂。遣使召赵王如意。使者三反，赵相周昌谓使者曰：“高帝属臣赵王，赵王年少，窃闻太后怨戚夫人，欲召赵王并诛之，臣不敢遣王。王且亦病，不能奉诏。”太后怒，先使人召昌。昌至长安，乃使人复召赵王。王来，未到；帝知太后怒，自迎赵王霸上，与入宫，自挟与起居饮食。太后欲杀之，不得间。\u003cbr/\u003e\u003cbr/\u003e     孝惠皇帝\u003cbr/\u003e\u003cbr/\u003e     元年丁未，公元前一九四年冬，十二月，帝晨出射。赵王少，不能蚤起；太后使人持鸩饮之。犁明，帝还，赵王已死。太后遂断戚夫人手足，去眼，煇耳，饮喑药，使居厕中，命日“人彘”。居数日，乃召帝观人彘。帝见，问知其戚夫人，乃大哭，因病，岁馀不能起。使人请太后曰：“此非人所为。臣为太后子，终不能治天下。”帝以此日饮为淫乐，不听政。\u003cbr/\u003e\u003cbr/\u003e     臣光曰：为人子者，父母有过则谏；谏而不听，则号泣而随之。安有守高祖之业，为天下之主，不忍母之残酷，遂弃国家而不恤，纵酒色以伤生！若孝惠者，可谓笃于小仁而未知大谊也。\u003cbr/\u003e\u003cbr/\u003e     徙淮阳王友为赵王。\u003cbr/\u003e\u003cbr/\u003e     春，正月，始作长安城西北方。\u003cbr/\u003e\u003cbr/\u003e     二年戊申，公元前一九三年冬，十月，齐悼惠王来朝，饮于太后前。帝以齐王，兄也，置之上坐。太后怒，酌鸩酒置前，赐齐王为寿。齐王起，帝亦起取卮；太后恐，自起泛帝卮。齐王怪之，因不敢饮，佯醉去；问知其鸩，大恐。齐内史士说王，使献城阳郡为鲁元公主汤沐邑。太后喜，乃罢归齐王。\u003cbr/\u003e\u003cbr/\u003e     春，正月，癸酉，有两龙见兰陵家人井中。陇西地震。\u003cbr/\u003e\u003cbr/\u003e     夏，旱。\u003cbr/\u003e\u003cbr/\u003e     郺阳侯仲薨。\u003cbr/\u003e\u003cbr/\u003e     酂文终侯萧何病，上亲自临视，因问曰：“君即百岁后，谁可代君者？”对曰：“知臣莫如主。”帝曰：“曹参何如？”何顿首曰：“帝得之矣，臣死不恨！”秋，七月，辛未，何薨。何置田宅，必居穷僻处，为家，不治垣屋。曰：“后世贤，师吾俭；不贤，毋为势家所夺。”\u003cbr/\u003e\u003cbr/\u003e     癸巳，以曹参为相国。参闻何薨，告舍人：“趣治行！吾将入相。”居无何，使者果召参。始，参微时，与萧何善；及为将相，有隙；至何且死，所推贤唯参。参代何为相，举事无所变更，一遵何约束：择郡国吏木讷于文辞、重厚长者，即召除为丞相史；吏之言文刻深、欲务声名者，辄斥去之。日夜饮醇酒。卿、大夫以下吏及宾客见参不事事，来者皆欲有言，参辄饮以醇酒；间欲有所言，复饮之，醉而后去，终莫得开说，以为常。见人有细过，专掩匿覆盖之，府中无事。参子窋为中大夫。帝怪相国不治事，以为“岂少朕与？”使窋归，以其私问参。参怒，笞窋二百，曰：“趣入侍！天下事非若所当言也！”至朝时，帝让参曰：“乃者我使谏君也。”参免冠谢曰：“陛下自察圣武孰与高帝？”上曰：“朕乃安敢望先帝！”又曰：“陛下观臣能孰与萧何贤？”上曰：“君似不及也。”参曰：“陛下言之是也。高帝与萧何定天下，法令既明。今陛下垂拱，参等守职，遵而勿失，不亦可乎？”帝曰：“善！”\u003cbr/\u003e\u003cbr/\u003e     参为相国，出入三年，百姓歌之曰：“萧何为法，较若画一；曹参代之，守而勿失。载其清净，民以宁壹。”\u003cbr/\u003e\u003cbr/\u003e     三年己酉，公元前一九二年春，发长安六百里内男女十四万六千人城长安，三十日罢。\u003cbr/\u003e\u003cbr/\u003e     以宗室女为公主，嫁匈奴冒顿单于。是时，冒顿方强，为书，使使遗高后，辞极亵嫚。高后大怒，召将相大臣，议斩其使者，发兵击之。樊哙曰：“臣愿得十万众横行匈奴中！”中郎将季布曰：“哙可斩也！前匈奴围高帝于平城，汉兵三十二万，哙为上将军，不能解围。今歌吟之声未绝，伤夷者甫起，而哙欲摇动天下，妄言以十万众横行，是面谩也。且夷狄譬如禽兽，得其善言不足喜，恶言不足怒也。”高后曰：“善！”令大谒者张释报书，深自谦逊以谢之，并遗以车二乘，马二驷。冒顿复使使来谢，曰：“未尝闻中国礼义，陛下幸而赦之。”因献马，遂和亲。\u003cbr/\u003e\u003cbr/\u003e     夏，五月，立闽越君摇为东海王。摇与无诸，皆越王句践之后也，从诸侯灭秦，功多，其民便附，故立之。都东瓯，世号东瓯王。\u003cbr/\u003e\u003cbr/\u003e     六月，发诸侯王、列侯徒隶二万人城长安。\u003cbr/\u003e\u003cbr/\u003e     秋，七月，都厩灾。\u003cbr/\u003e\u003cbr/\u003e     是岁，蜀湔氐反，击平之。\u003cbr/\u003e\u003cbr/\u003e     四年庚戌，公元前一九一年冬，十月，立皇后张氏。后，帝姊鲁元公主女也，太后欲为重亲，故以配帝。\u003cbr/\u003e\u003cbr/\u003e     春，正月，举民孝、弟、力田者，复其身。\u003cbr/\u003e\u003cbr/\u003e     三月，甲子，皇帝冠，赦天下。\u003cbr/\u003e\u003cbr/\u003e     省法令妨吏民者；除挟书律。\u003cbr/\u003e\u003cbr/\u003e     帝以朝太后于长乐宫及间往，数跸烦民，乃筑复道于武库南。奉常叔孙通谏曰：“此高帝月出游衣冠之道也，子孙奈何乘宗庙道上行哉！”帝惧曰：“急坏之！”通曰：“人主无过举。今已作，百姓皆知之矣。愿陛下为原庙渭北，衣冠月出游之，益广宗庙，大孝之本。”上乃诏有司立原庙。\u003cbr/\u003e\u003cbr/\u003e     臣光曰：过者，人之所必不免也，惟圣贤为能知而改之。古之圣王，患其有过而不自知也，故设诽谤之木，置敢谏之鼓，岂畏百姓之闻其过哉！是以仲虺美成汤曰：“改过不吝。”傅说戒高宗曰：“无耻过作非。”由是观之，则为人君者，固不以无过为贤，而以改过为美也。今叔孙通谏孝惠，乃云“人主无过举”，是教人君以文过遂非也，岂不缪哉！\u003cbr/\u003e\u003cbr/\u003e     长乐宫鸿台灾。\u003cbr/\u003e\u003cbr/\u003e     秋，七月，乙亥，未央宫凌室灾；丙子，织室灾。\u003cbr/\u003e\u003cbr/\u003e     五年辛亥，公元前一九零年冬，雷；桃李华，枣实。\u003cbr/\u003e\u003cbr/\u003e     春，正月，复发长安六百里内男女十四万五千人城长安，三十日罢。\u003cbr/\u003e\u003cbr/\u003e     夏，大旱，江河水少，豨谷水绝。\u003cbr/\u003e\u003cbr/\u003e     秋，八月，己丑，平阳懿侯曹参薨。\u003cbr/\u003e\u003cbr/\u003e     六年壬子，公元前一八九年冬，十月，以王陵为右丞相，陈平为左丞相。\u003cbr/\u003e\u003cbr/\u003e     齐悼惠王肥薨。\u003cbr/\u003e\u003cbr/\u003e     夏，留文成侯张良薨。\u003cbr/\u003e\u003cbr/\u003e     以周勃为太尉。\u003cbr/\u003e\u003cbr/\u003e     七年癸丑，公元前一八八年冬，发车骑、材官诣荥阳，太尉灌婴将。\u003cbr/\u003e\u003cbr/\u003e     春，正月，辛丑朔，日有食之。\u003cbr/\u003e\u003cbr/\u003e     夏，五月，丁卯，日有食之，既。\u003cbr/\u003e\u003cbr/\u003e     秋，八月，戊寅，帝崩于未央宫。大赦天下。九月，辛丑，葬安陵。\u003cbr/\u003e\u003cbr/\u003e     初，吕太后命张皇后取他人子养之，而杀其母，以为太子。既葬，太子即皇帝位，年幼；太后临朝称制。","cnt":0,"sort":6629748,"author":"司马光","prev":"6629747.html","next":"6629749.html","book_title":"资治通鉴","updateTimeFmt":"2024-03-28 17:25:38","category":"都市小说"}