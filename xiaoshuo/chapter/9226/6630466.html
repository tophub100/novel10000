{"id":0,"code":"6630466.html","title":"第743章 (1)","latest_chapter_name":"正文 第800章 (3)","xiao_shuo_code":"9226","content":"\u003cbr/\u003e\u003cbr/\u003e    后唐纪二（起阏逢涒滩，尽旃蒙作噩十月，凡一年有奇）\u003cbr/\u003e\u003cbr/\u003e     庄宗光圣神闵孝皇帝中\u003cbr/\u003e\u003cbr/\u003e     同光二年甲申，公元九二四年春，正月，甲辰，幽州奏契丹入寇，至瓦桥。以天平军节度使李嗣源为北面行营都招讨使，陕州留后霍彦威副之，宣徽使李绍宏为监军，将兵救幽州。\u003cbr/\u003e\u003cbr/\u003e     孔谦复言于郭崇韬曰：“首座相公万机事繁，居第且远，租庸簿书多留滞，宜更图之。”豆卢革尝以手书假省库钱数十万，谦以手书示崇韬，崇韬微以讽革。革惧，奏请崇韬专判租庸，崇韬固辞。上曰：“然则谁可者？”崇韬曰：“孔谦虽久典金谷，若遽委大任，恐不叶物望，请复用张宪。”帝即命召之。谦弥失望。\u003cbr/\u003e\u003cbr/\u003e     岐王闻帝入洛，内不自安，遣其子行军司马彰义节度使兼侍中继□严入贡，始上表称臣。帝以其前朝耆旧，与太祖比肩，特加优礼，每赐诏但称岐王而不名。庚戌，加继□严兼中书令，遣还。\u003cbr/\u003e\u003cbr/\u003e     敕：“内官不应居外，应前朝内官及诸道监军并私家先所畜者，不以贵贱，并遣诣阙。”时在上左右者已五百人，至是殆及千人，皆给赡优厚，委之事任，以为腹心。内诸司使，自天祐以来以士人代之，至是复用宦者，浸干政事。既而复置诸道监军，节度使出征或留阙下，军府之政皆监军决之，陵忽主帅，怙势争权，由是藩镇皆愤怒。\u003cbr/\u003e\u003cbr/\u003e     契丹出塞。召李嗣源旋师，命泰宁节度使李绍钦、泽州刺史董璋戍瓦桥。\u003cbr/\u003e\u003cbr/\u003e     李继□严见唐甲兵之盛，归，语岐王，岐王益惧。癸丑，表请正藩臣之礼，优诏不许。\u003cbr/\u003e\u003cbr/\u003e     孔谦恶张宪之来，言于豆卢革曰：“钱谷细事，一健吏可办耳。魏都根本之地，顾不重乎！兴唐尹王正言操守有馀，智力不足，必不得已，使之居朝廷，众人辅之，犹愈于专委方面也。”革为之言于崇韬，崇韬乃奏留张宪于东京。甲寅，以正方为租庸使。正言昏懦，谦利其易制故也。\u003cbr/\u003e\u003cbr/\u003e     李存审奏契丹去，复得新州。\u003cbr/\u003e\u003cbr/\u003e     戊午，敕盐铁、度支、户部三司并隶租庸使。\u003cbr/\u003e\u003cbr/\u003e     上遣皇弟存渥、皇子继岌迎太后、太妃于晋阳，太妃曰：“陵庙在此，若相与俱行，岁时何人奉祀！”遂留不来。太后至，庚申，上出迎于河阳；辛酉，从太后入洛阳。\u003cbr/\u003e\u003cbr/\u003e     二月，己巳朔，上祀南郊，大赦。孔谦欲聚敛以求媚，凡赦文所蠲者，谦复征之。自是每有诏令，人皆不信，百姓愁怨。\u003cbr/\u003e\u003cbr/\u003e     郭崇韬初至汴、洛，颇受藩镇馈遗，所亲或谏之，崇韬曰：“吾位兼将相，禄赐巨万，岂藉外财！但以伪梁之季，贿赂成风，今河南藩镇，皆梁之旧臣，主上之仇雠也，若拒，其意能无惧乎！吾特为国家藏之私室耳。”及将祀南郊，崇韬首献劳军钱十万缗。先是，宦官劝帝分天下财赋为内外府，州县上供者入外府，充经费，方镇贡献者入内府，充宴游及给赐左右。于是外府常虚竭无馀而内府山积。及有司办郊祀，乏劳军钱，崇韬言于上曰：“臣已倾家所有以所助大礼，愿陛下亦出内府之财以赐有司。”上默然久之，曰：“吾晋阳自有储积，可令租庸辇取以相助。”于是取李崇韬私第金帛数十万以益之，军士皆不满望，始怨恨，有离心矣。\u003cbr/\u003e\u003cbr/\u003e     河中节度使李继麟请榷安邑、解县盐，每季输省课。己卯，以继麟充制置两池榷盐使。\u003cbr/\u003e\u003cbr/\u003e     辛己，进岐王爵为秦王，仍不名、不拜。\u003cbr/\u003e\u003cbr/\u003e     郭崇韬知李绍宏怏怏，乃置内句使，掌句三司财赋，以绍宏为之，冀弭其意，而绍宏终不悦，徒使州县增移报之烦。崇韬位兼将相，复领节旄，以天下为己任，权侔人主，旦夕车马填门。性刚急，遇事辄发，嬖幸侥求，多所摧仰，宦官疾之，朝夕短之于上。崇韬扼腕，欲制之不能。豆卢革、韦说尝问之曰：“汾阳王本太原人徙华阴，公世家雁门，岂其枝派邪？”崇韬因曰：“遭乱，亡失谱谍，尝闻先人言，上距汾阳世四耳。”革曰：“然则固从祖也。”崇韬由是以膏粱自处，多甄别流品，引拔浮华，鄙弃勋旧。有求官者，崇韬曰：“深知公功能，然门地寒素，不敢相用，恐为名流所嗤。”由是嬖幸疾之于内，勋旧怨之于外。崇韬屡请以枢密使让李绍宏，上不许；又请分枢密院事归内诸司以轻其权，而宦官谤之不已。崇韬郁郁不得志，与所亲谋赴本镇以避之，其人曰：“不可，蛟龙失水，蝼蚁足以制之。”\u003cbr/\u003e\u003cbr/\u003e     先是，上欲以刘夫人为皇后，而有正妃韩夫人在，太后素恶刘夫人，崇韬亦屡谏，上以是不果。于是所亲说崇韬曰：“公若请立刘夫人为皇后，上必喜。内有皇后之助，则伶宦辈不能为患矣。”崇韬从之，与宰相帅百官共奏刘夫人宜正位中宫。癸未，立魏国夫人刘氏为皇后。皇后生于寒微，既贵，专务蓄财，其在魏州，至于薪苏果茹皆贩鬻之。及为后，四方贡献皆分为二，一上天子，一上中宫。以是宝货山积，惟用写佛经，施尼师而已。\u003cbr/\u003e\u003cbr/\u003e     是时皇太后诰，皇后教，与制敕交行于藩镇，奉之如一。\u003cbr/\u003e\u003cbr/\u003e     诏蔡州刺史朱勍浚索水，通漕运。\u003cbr/\u003e\u003cbr/\u003e     三月，己亥朔，蜀主宴近臣于怡神亭，酒酣，君臣及宫人皆脱冠露髻，喧哗自恣。知制诰京兆李龟祯谏曰：“君臣沉湎，不忧国政，臣恐启北敌之谋。”不听。\u003cbr/\u003e\u003cbr/\u003e     乙巳，镇州言契丹将犯塞，诏横海节度使李绍斌、北京左厢马军指挥使李从珂帅骑兵分道备之；天平节度使李嗣源屯邢州。绍斌本姓赵，名行实，幽州人也。\u003cbr/\u003e\u003cbr/\u003e     丙午，加高季兴兼尚书令，时封南平王。\u003cbr/\u003e\u003cbr/\u003e     李存审自以身为诸将之首，不得预克汴之功，感愤，疾益甚，屡表求入觐，郭崇韬抑而不许。存审疾亟，表乞生睹龙颜，乃许之。初，帝尝与右武卫上将军李存贤手搏，存贤不尽其技，帝曰：“汝能胜我，我当授藩镇。”存贤乃奉诏，仅仆帝而止。及许存审入觐，帝以存贤为卢龙行军司马，旬日除节度使，曰：“手搏之约，吾不食言矣。”\u003cbr/\u003e\u003cbr/\u003e     庚戌，幽州奏契丹寇新城。\u003cbr/\u003e\u003cbr/\u003e     勋臣畏伶宦之谗，皆不自安，蕃汉内外马步副总管李嗣源求解兵柄，帝不许。\u003cbr/\u003e\u003cbr/\u003e     自唐末丧乱，搢绅之家或以告赤鬻于族姻，遂乱昭穆，至有舅叔拜甥、侄者，选人伪滥者众。郭崇韬欲革其弊，请令铨司精加考核。时南郊行事官千二百人，注官者才数十人，涂毁告身者十之九。选人或号哭道路，或馁死逆旅。唐室诸陵先为温韬所发，庚申，以工部郎中李途为长安按视诸陵使。皇子继岌代张全义判六军诸卫事。\u003cbr/\u003e\u003cbr/\u003e     夏，四月，己巳朔，群臣上尊号曰昭文睿武至德光孝皇帝。\u003cbr/\u003e\u003cbr/\u003e     帝遣客省使李严使于蜀，严盛称帝威德，有混一天下之志。且言朱氏篡窃，诸侯曾无勤王之举。王宗俦以其语侵蜀，请斩之，蜀主不从。宣徽北院使宋光葆上言：“晋王有凭陵我国家之志，宜选将练兵，屯戍边鄙，积糗粮，治战舰以待之。”蜀主乃以光葆为梓州观察使，充武德节度留后。\u003cbr/\u003e\u003cbr/\u003e     乙亥，加楚王殷兼尚书令。\u003cbr/\u003e\u003cbr/\u003e     庚辰，赐前保义留后霍彦威姓名李绍真。\u003cbr/\u003e\u003cbr/\u003e     秦忠敬王李茂贞卒，遣奏以其子继□严权知凤翔军府事。\u003cbr/\u003e\u003cbr/\u003e     初，安义牙将杨立有宠于李继韬，继韬诛，常邑邑思乱。会发安义兵三千戍涿州，立谓其众曰：“前此潞兵未尝戍边，今朝廷驱我辈投之绝塞，盖不欲置之潞州耳。与其暴骨沙场，不若据城自守，事成富贵，不成为群盗耳。”因聚噪攻子城东门，焚掠市肆；节度副使李继珂、监军张弘祚弃城走，立自称留后，遣将士表求旌节。诏以天平节度使李嗣源为招讨使，武宁节度使李绍荣为部署，帐前都指挥使张廷蕴为马步都指挥使以讨之。\u003cbr/\u003e\u003cbr/\u003e     孔谦贷民钱，使以贱估偿丝，屡檄州县督之。翰林学士承旨、权知汴州卢质上言：“梁赵岩为租庸使，举贷诛敛，结怨于人。陛下革故鼎新，为人除害，而有司未改其所为，是赵岩复生也。今春霜害桑，茧丝甚薄，但输正税，犹惧流移，况益以称贷，人何以堪！臣惟事天子，不事租庸，敕旨未颁，省牒频下，愿早降明命！”帝不报。\u003cbr/\u003e\u003cbr/\u003e     汉主引兵侵闽，屯于汀、漳境上；闽人击之，汉主败走。\u003cbr/\u003e\u003cbr/\u003e     初，胡柳之役，伶人周匝为梁所得，帝每思之；入汴之日，匝谒见于马前，帝甚喜。匝涕泣言曰：“臣所以得生全者，皆梁教坊使陈俊、内园栽接使储德源之力也，愿就陛下乞二州以报之。”帝许之。郭崇韬谏曰：“陛下所与共取天下者，皆英豪忠勇之士。今大功始就，封赏未及一人，而先以伶人为刺史，恐失天下心。”以是不行。逾年，伶人屡以为言，帝谓崇韬曰：“吾已许周匝矣，使吾惭见此三人。公言虽正，然当为我屈意行之。”五月，壬寅，以俊为景州刺史，德源为宪州刺史。时亲军有从帝百战未得刺史者，莫不愤叹。\u003cbr/\u003e\u003cbr/\u003e     乙巳，右谏议大夫薛昭文上疏，以为：“诸道僣窃者尚多，征伐之谋，未可遽息。又，士卒久从征伐，赏给未丰，贫乏者多，宜以四方贡献及南郊羡馀，更加颁赉。又，河南诸军皆梁之精锐，恐僣窃之国潜以厚利诱之，宜加收抚。又，户口流亡者，宜宽徭薄赋以安集之。又，土木不急之役，宜加裁省。又请择隙地牧马，勿使践京畿民田。”皆不从。\u003cbr/\u003e\u003cbr/\u003e     戊申，蜀主遣李严还。初，帝因严入蜀，令以马市宫中珍玩，而蜀法禁锦绮珍奇不得入中国，其粗恶者乃听入中国，谓之“入草物”。严还，以闻，帝怒曰：“王衍宁免为入草之人乎！”严因言于帝曰：“衍童騣荒纵，不亲政务，斥远故老，昵比小人。其用事之臣王宗弼、宋光嗣等，谄谀专恣，黩货无厌，贤愚易位，刑赏紊乱，君臣上下专以奢淫相尚。以臣观之，大兵一临，瓦解土崩，可翘足而待也。”帝深以为然。\u003cbr/\u003e\u003cbr/\u003e     帝以潞州叛故，庚戌，诏天下州镇无得修城浚隍，悉毁防城之具。\u003cbr/\u003e\u003cbr/\u003e     壬子，新宣武节度使兼中书令、蕃汉马步总管李存审卒于幽州。存审出于寒微，常戒诸子曰：“尔父少提一剑去乡里，四十年间，位极将相，其间出万死获一生者非一，破骨出镞者凡百馀。”因授以所出镞，命藏之，曰：“尔曹生于膏粱，当知尔父起家如此也。”\u003cbr/\u003e\u003cbr/\u003e     幽州言契丹将入寇，甲寅，以横海节度使李绍斌充东北面行营招讨使，将大军渡河而北。契丹屯幽州东南城门之外，虏骑充斥，馈运多为所掠。\u003cbr/\u003e\u003cbr/\u003e     壬戌，以李继□严为凤翔节度使。\u003cbr/\u003e\u003cbr/\u003e     乙丑，以权知归义留后曹义金为节度使。时瓜、沙与吐蕃杂居，义金遣使间道入贡，故命之。\u003cbr/\u003e\u003cbr/\u003e     李嗣源大军前锋至潞州，日已暝；泊军方定，张廷蕴帅麾下壮士百馀辈逾堑坎城而上，守者不能御，即斩关延诸军入。比明，嗣源及李绍荣至，城已下矣，嗣源等不悦。丙寅，嗣源奏潞州平。六月，丙子，磔杨立及其党于镇国桥。潞州城池高深，帝命夷之。\u003cbr/\u003e\u003cbr/\u003e     丙戌，以武宁节度使李绍荣为归德节度使、同平章事，留宿卫，宠遇甚厚。帝或时与太后，皇后同至其家。帝有幸姬，色美，尝生子矣，刘后妒之。会绍荣丧妻，一日，侍禁中，帝问绍荣：“汝复娶乎？为汝求婚。”后因指幸姬曰：“大家怜绍荣，何不以此赐之！”帝难言不可，微许之。后趣绍荣拜谢，比起，顾幸姬，已肩舆出宫矣。帝为之托疾不食者累日。\u003cbr/\u003e\u003cbr/\u003e     壬辰，以天平节度使李嗣源为宣武节度使，代李存审为蕃汉内外马步总管。\u003cbr/\u003e\u003cbr/\u003e     秋，七月，壬寅，蜀以礼部书许寂为中书侍郎、同平章事。\u003cbr/\u003e\u003cbr/\u003e     孔谦复短王正言于郭崇韬，又厚赂伶宦，求租庸使，终不获，意怏怏，癸卯，表求解职。帝怒，以为避事，将置于法，景进救之，得免。梁所决河连年为曹、濮患，甲辰，命右监门上将军娄继英督汴、滑兵塞之。未几，复坏。\u003cbr/\u003e\u003cbr/\u003e     庚申，置威塞军于新州。\u003cbr/\u003e\u003cbr/\u003e     契丹恃其强盛，遣使就帝求幽州以处卢文进。时东北诸夷皆役属契丹，惟渤海未服；契丹主谋入寇，恐渤海掎其后，乃先举兵击渤海之辽东，遣其将秃馁及卢文进据营、平等州以扰燕地。\u003cbr/\u003e\u003cbr/\u003e     八月，戊辰，蜀主以右定远军使王宗锷为招讨马步使，帅二十一军屯洋州；乙亥，以长直马军使林思谔为昭武节度使，戍利州以备唐。\u003cbr/\u003e\u003cbr/\u003e     租庸使王正言病风，恍惚不能治事，景进屡以为言。癸酉，以副使、卫尉卿孔谦为租庸使，右威卫大将军孔循为副使。循即赵殷衡也，梁亡，复其姓名。谦自是得行其志，重敛急征以充帝欲，民不聊生。癸未，赐谦号丰财赡国功臣。\u003cbr/\u003e\u003cbr/\u003e     帝复遣使者李彦稠入蜀，九月，己亥，至成都。\u003cbr/\u003e\u003cbr/\u003e     癸卯，帝猎于近郊。时帝屡出游猎，从骑伤民禾稼，洛阳令何泽付于丛薄，俟帝至，遮马谏曰：“陛下赋敛既急，今稼穑将成，复蹂践之，使吏何以为理，民何以为生！臣愿先赐死。”帝慰而遣之。泽，广州人也。\u003cbr/\u003e\u003cbr/\u003e     契丹攻渤海，无功而还。\u003cbr/\u003e\u003cbr/\u003e     蜀前山南节度使兼中书令王宗俦以蜀主失德，与王宗弼谋废立，宗弼犹豫未决。庚戌，宗俦忧愤而卒。宗弼谓枢密使宋光嗣、景润澄等曰：“宗俦教我杀尔曹，今日无患矣。”光嗣辈俯伏泣谢。宗弼子承班闻之，谓人曰：“吾家难乎免矣。”\u003cbr/\u003e\u003cbr/\u003e     乙卯，蜀主以前镇江军节度使张武为峡路应援招讨使。\u003cbr/\u003e\u003cbr/\u003e     丁巳，幽州言契丹入寇。\u003cbr/\u003e\u003cbr/\u003e     冬，十月，辛未，天平节度使李存霸、平卢节度使符习言：“属州多称直奉租庸使贴指挥公事，使司殊不知，有紊规程。”租庸使奏，近例皆直下。敕：“朝廷故事，制敕不下支郡，牧守不专奏陈。今两道所奏，乃本朝旧规；租庸所陈，是伪廷近事。自今支郡自非进奉，皆须本道腾奏，租庸征催亦须牒观察使。”虽有此敕，竟不行。\u003cbr/\u003e\u003cbr/\u003e     易定言契丹入寇。\u003cbr/\u003e\u003cbr/\u003e     蜀宣徽北院使王承休请择诸军骁勇者万二千人，置驾下左、右龙武步骑四十军，兵械给赐皆优异于它军，以承休为龙武军马步都指挥使，以裨将安重霸副之，旧将无不愤耻。重霸，去州人，以狡佞贿赂事承休，故承休悦之。\u003cbr/\u003e\u003cbr/\u003e     吴越王閔复修本朝职贡，壬午，帝因梁官爵而命之。閔厚贡献，并赂权要，求金印、玉册、赐诏不名、称国王。有司言：“故事惟天子用玉册，王公皆用竹册；又，非四夷无封国王者。”帝皆曲从閔意。","cnt":0,"sort":6630466,"author":"司马光","prev":"6630465.html","next":"6630467.html","book_title":"资治通鉴","updateTimeFmt":"2024-03-28 17:25:38","category":"都市小说"}