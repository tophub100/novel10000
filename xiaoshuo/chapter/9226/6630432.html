{"id":0,"code":"6630432.html","title":"第709章 (2)","latest_chapter_name":"正文 第800章 (3)","xiao_shuo_code":"9226","content":"\u003cbr/\u003e\u003cbr/\u003e    杨行密遣宁国节度使田頵、润州团练使安仁义攻杭州镇戍以救董昌，昌使湖州将徐淑会淮南将魏约共围嘉兴。钱閔遣武勇都指挥使顾全武救嘉兴，破乌墩、光福二寨。淮南将柯厚破苏州水栅。全武，馀姚人也。\u003cbr/\u003e\u003cbr/\u003e     义武节度使王处存薨，军中推其子节度副使郜为留后。\u003cbr/\u003e\u003cbr/\u003e     以京兆尹武邑孙偓为兵部侍郎、同平章事。王行瑜以精甲五千守龙泉寨，李克用攻之。李茂贞以兵五千救之，营于镇西。李罕之击凤翔兵，走之，十一月，丁巳，拨龙泉寨。行瑜走入邠州，遣使请降于克用。\u003cbr/\u003e\u003cbr/\u003e     齐州刺史朱琼举州降于朱全忠。琼，瑾之从父兄也。\u003cbr/\u003e\u003cbr/\u003e     衢州刺史陈儒卒，弟岌代之。\u003cbr/\u003e\u003cbr/\u003e     李克用引兵逼邠州，王行瑜登城，号哭谓克用曰：“行瑜无罪，迫胁乘舆，皆李茂贞及李继鹏所为。请移兵问凤翔，行瑜愿束身归朝。”克用曰：“王尚父何恭之甚！仆受诏讨三贼臣，公预其一，束身归朝，非仆所得专也。”丁卯，行瑜挈族弃城走。克用入邠州，封府库，抚居人，命指挥使高爽权巡抚军城，奏趣苏文建赴镇。行瑜走至庆州境，部下斩行瑜，传首。\u003cbr/\u003e\u003cbr/\u003e     朱瑄遣其将贺瑰、柳存及河东将何怀宝将兵万馀人袭曹州，以解兖州之围。瑰，濮阳人也。丁卯，全忠自中都引兵夜追之，比明，至巨野南，及之，屠杀殆尽，生擒瑰存、怀宝，俘士卒三千馀人，是日晡后，大风沙尘晦冥，全忠曰：“此杀人未足耳！”下令所得之俘尽杀之。庚午，缚瑰等徇于兖州城下，谓朱瑾曰：“卿兄已败，何不早降！”\u003cbr/\u003e\u003cbr/\u003e     丁丑，雅州刺史王宗侃攻拨利州，执刺史李继飆，斩之。\u003cbr/\u003e\u003cbr/\u003e     朱瑾伪遣使请降于朱全忠，全忠自就延寿门下与瑾语。瑾曰：“欲送符印，愿使兄琼来领之。”辛巳，全忠使琼往，瑾立马桥上，伏骁果董怀进于桥下，琼至，怀进突出，擒之以入，须臾，掷首城外。全忠乃引兵还，以琼弟玭为齐州防御使，杀柳存、何怀宝；闻贺瑰名，释而用之。\u003cbr/\u003e\u003cbr/\u003e     李克用旋军渭北。\u003cbr/\u003e\u003cbr/\u003e     加静难节度使苏文建同平章事。\u003cbr/\u003e\u003cbr/\u003e     蒋勋求为邵州刺史，刘建锋不许，勋乃与邓继崇起兵，连飞山、梅山蛮寇湘潭，据邵州，使其将申德昌屯定胜镇以扼潭人。\u003cbr/\u003e\u003cbr/\u003e     十二月，甲申，阆州防御使李继雍、蓬州刺史费存、渠州刺史陈璠各帅所部兵奔王建。\u003cbr/\u003e\u003cbr/\u003e     乙酉，李克用军于云阳。\u003cbr/\u003e\u003cbr/\u003e     王建奏：“东川节度使顾彦晖不发兵赴难，而掠夺辎重，遣泸州刺史马敬儒断峡路，请兴兵讨之。”戊子，华洪大破东川兵于楸林，俘斩数万，拔揪林寒。\u003cbr/\u003e\u003cbr/\u003e     乙未，进李克用爵晋王，加李罕之兼侍中，以河东大将盖寓领容管观察使；自馀克用将佐、子孙并进官爵。克用性严急，左右小有过辄死，无敢违忤；惟盖寓敏慧，能揣其意，婉辞裨益，无不从者。克用或以非罪怒将吏，寓必阳助之怒，克用常释之；有所谏诤，必征近事为喻；由是克用爱信之，境内无不依附，权与克用侔。朝廷及邻道遣使至河东，其赏赐赂遗，先入克用，次及寓家。朱全忠数遣数人间之，及扬言云盖寓已代克用，而克用待之益厚。\u003cbr/\u003e\u003cbr/\u003e     丙申，王建攻东川，别将王宗弼为东川兵所擒，顾彦晖畜以为子，戊戌，通州刺史李彦昭将所部兵二千降于建。\u003cbr/\u003e\u003cbr/\u003e     李克用遣掌书记李袭吉入谢恩，密言于上曰：“比年以来，关辅不宁，乘此胜势，遂取凤翔，一劳永逸，时不可失。臣屯军渭北，专俟进止。”上谋于贵近，或曰：“茂贞复灭，则沙陀大盛，朝廷危矣！”上乃赐克用诏，褒其忠款，而言：“不臣之状，行瑜为甚。自朕出幸以来，茂贞、韩建自知其罪，不忘国恩，职贡相继，且当休兵息民。”克用奉诏而止。既而私于诏使曰：“观朝廷之意，似疑克用有异心也。然不去茂贞，关中无安宁之日。”又诏免克用入朝，将佐或言：“今密迩阙庭，岂可不入见天子！”克用犹豫未决，盖寓言于克用曰：“向者王行瑜辈纵兵狂悖，致銮舆播越，百姓奔散。今天子还未安席，人心尚危，大王若引兵渡渭，窃恐复惊骇都邑。人臣尽忠，在于勤王，不在入觐，愿熟图之！”克用笑曰：“盖寓尚不欲吾入朝，况天下之人乎！”乃表称：“臣总帅大军，不敢径入朝觐，且惧部落士卒侵扰渭北居人。”辛亥，引兵东归。表至京师，上下始安。诏赐河东士卒钱三十万缗。克用既去，李茂贞骄横如故，河西州县多为茂贞所据，以其将胡敬璋为河西节度使。\u003cbr/\u003e\u003cbr/\u003e     朱全忠之去兖州也，留葛从周将兵守之，朱瑾闭城不复出，从周将还，乃扬言“天平、河东救兵至，引兵西北邀之，”夜半，潜归故寨。瑾以从周精兵悉出，果出兵攻寨。从周突出奋击，杀千馀人，擒其都将孙汉筠而还。\u003cbr/\u003e\u003cbr/\u003e     加镇海节度使钱閔兼侍中。\u003cbr/\u003e\u003cbr/\u003e     彰义节度使张鐇薨，以其子琏权知留后。\u003cbr/\u003e\u003cbr/\u003e     朱瑄、朱瑾屡为朱全忠所攻，民失耕稼，财力俱弊。告急于河东，李克用遣大将史俨、李承嗣将数千骑假道于魏以救之。\u003cbr/\u003e\u003cbr/\u003e     安州防御使家晟与朱全忠亲吏蒋玄晖有隙，恐及祸，与指挥使刘士政、兵马监押陈可璠将兵三千袭桂州，杀经略使周元静而代之。晟醉侮可璠，可璠手刃之，推士政知军府事，可璠自为副使。诏即以士政为桂管经略使。玄晖，吴人也。\u003cbr/\u003e\u003cbr/\u003e     乾宁三年丙辰，公元八九六年春，正月，西川将王宗夔攻拔龙州，杀刺史田昿。丁已，刘建锋遣都指挥使马殷将兵讨蒋勋，攻定胜寨，破之。\u003cbr/\u003e\u003cbr/\u003e     辛未，安仁义以舟师至湖州，欲渡江应董昌，钱閔遣武勇都指挥使顾全武、都知兵马使许再思守西陵，仁义不能度。昌遣其将汤臼守石城，袁邠守馀姚。\u003cbr/\u003e\u003cbr/\u003e     闰月，克用遣蕃、汉都指挥使李存信将万骑假道于魏以救兖、郓，军于莘县。朱全忠使人谓罗弘信曰：“克用志吞河朔，师还之日，贵道可忧。”存信戢众不严，侵暴魏人。弘信怒，发兵三万夜袭之。存信军溃退。保洺州，丧士卒什二三，委弃资粮兵械万楼；史俨、李承嗣之军隔绝不得还。弘信自是与河东绝，专志于汴。金忠方图兖、郓，畏弘信议其后，弘信每有赠遗，全忠必对使者北向拜授之，曰：“六兄于予，倍年以长，固非诸邻之比。”弘信信之，全忠以是得专意东方。\u003cbr/\u003e\u003cbr/\u003e     丁亥，果州刺史张雄降于王建。\u003cbr/\u003e\u003cbr/\u003e     二月，戊辰，顾全武、许再思败汤臼于石城。上用杨行密之请，赦董昌，复其官爵；钱閔不从。以通王滋判侍卫诸将事。\u003cbr/\u003e\u003cbr/\u003e     朱全忠荐兵部尚书张浚，上欲复相之；李克用表请发兵击全忠，且言“浚朝为相，臣则夕至阙庭！”京师震惧，上下诏和解之。\u003cbr/\u003e\u003cbr/\u003e     三月，以天雄留后李继徽为节度使。\u003cbr/\u003e\u003cbr/\u003e     保大节度使李思孝表请致仁，荐弟思敬自代，诏以思孝为太师，致仕，思敬为保大留后。\u003cbr/\u003e\u003cbr/\u003e     朱全忠遣庞师古将兵伐郓州，败郓兵于马颊，遂抵其城下。\u003cbr/\u003e\u003cbr/\u003e     己酉，顾全武等攻馀姚，明州刺史黄晟遣兵助之；董昌遣其将徐章救馀姚，全武击擒之。\u003cbr/\u003e\u003cbr/\u003e     夏，四月，辛酉，河涨，将毁滑州城，朱全忠命决为二河，夹滑城而东，为害滋甚。\u003cbr/\u003e\u003cbr/\u003e     李克用击罗弘信，攻洹水，杀魏兵万馀，进攻魏州。\u003cbr/\u003e\u003cbr/\u003e     武安节度使刘建锋既得志，嗜酒，不亲政事。长直兵陈赡妻美，建锋私之。赡袖铁挝击杀建锋；诸将杀赡，迎行军司马张佶为留后。佶将入府，马忽踶啮，伤左髀。时马殷攻邵州未下，佶谢诸将曰：“马公勇而有谋，宽厚乐善，吾所不及，真乃主也。”乃以牒召之。殷犹豫未行，听直军将汝南姚彦章说殷曰：“公与刘龙骧、张司马，一体人也，今龙骧遇祸，司马伤髀，天命人望，舍公尚谁属哉！”殷乃使亲从都指挥使李琼留攻邵州，径诣长沙。\u003cbr/\u003e\u003cbr/\u003e     淮南兵与镇海兵战于皇天荡，镇海兵不利，杨行密遂围苏州。钱閔、钟传、杜洪畏杨行密之强，皆求援于朱全忠；全忠遣许州刺史朱友恭将兵万人渡淮，听以便宜从事。\u003cbr/\u003e\u003cbr/\u003e     董昌使人觇钱閔兵，有言其强盛者辄怒，斩之；言兵疲食尽，则赏之。戊寅，袁邠以馀姚降于閔；顾全武、许再思进兵至越州城下。五月，昌出战而败，婴城自守，全武等围之。昌始惧，去帝号，复称节度使。\u003cbr/\u003e\u003cbr/\u003e     马殷至长沙，张佶肩舆入府，坐受殷拜谒，已，乃命殷升听事，以留后让之，即趋下，帅将吏拜贺，复为行军司马，代殷将兵攻邵州。","cnt":0,"sort":6630432,"author":"司马光","prev":"6630431.html","next":"6630433.html","book_title":"资治通鉴","updateTimeFmt":"2024-03-28 17:25:38","category":"都市小说"}