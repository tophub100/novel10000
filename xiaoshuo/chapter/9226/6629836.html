{"id":0,"code":"6629836.html","title":"第116章 (1)","latest_chapter_name":"正文 第800章 (3)","xiao_shuo_code":"9226","content":"\u003cbr/\u003e\u003cbr/\u003e    汉纪四十（起玄黓执徐，尽旃蒙大荒落，凡十四年）\u003cbr/\u003e\u003cbr/\u003e     孝和皇帝下\u003cbr/\u003e\u003cbr/\u003e     永元四年壬辰，公元九二年春，正月，遣大将军左校尉耿夔，授于除韐印绶，使中郎将任尚，持节卫护屯伊吾，如南单于故事。\u003cbr/\u003e\u003cbr/\u003e     初，庐江周荣辟袁安府，安举奏窦、景及争立北单于事，皆荣所具草，窦氏客太尉掾徐齮深恶之，胁荣曰：“子为袁公腹心之谋，排奏窦氏，窦氏悍士、刺客满城中，谨备之矣！”荣曰：“荣，江淮孤生，得备宰士，纵为窦氏所害，诚所甘心！”因敕妻子：“若卒遇飞祸，无得殡敛，冀以区区腐身觉悟朝廷。”\u003cbr/\u003e\u003cbr/\u003e     三月，癸丑，司徒袁安薨。\u003cbr/\u003e\u003cbr/\u003e     闰月，丁丑，以太常丁鸿为司徒。\u003cbr/\u003e\u003cbr/\u003e     夏，四月，丙辰，窦宪还至京师。\u003cbr/\u003e\u003cbr/\u003e     六月，戊戌朔，日有食之。丁鸿上疏曰：“昔诸吕握权，统嗣几移；哀、平之末，庙不血食。故虽有周公之亲而无其德，不得行其势也。今大将军虽欲敕身自约，不敢僣差；然而天下远近，皆惶怖承旨。刺史、二千石初除，谒辞、求通待报，虽奉符玺，受台敕，不敢便去，久者至数十日，背王室，向私门，此乃上威损，下权盛也。人道悖于下，效验见于天，虽有隐谋。神照其情，垂象见戒，以告人君。禁微则易，救末者难；人莫不忽于微细以致其大，恩不忍诲，义不忍割，去事之后，未然之明镜也。夫天不可以不刚，不刚则三光不明；王不可以不强，不强则宰牧从横。宜因大变，改政匡失，以塞天意。”\u003cbr/\u003e\u003cbr/\u003e     丙辰，郡国十三地震。\u003cbr/\u003e\u003cbr/\u003e     旱，蝗。\u003cbr/\u003e\u003cbr/\u003e     窦氏父子兄弟并为卿、校，充满朝廷，穰侯邓叠、叠弟步兵校尉磊及母元、宪女婿射声校尉郭举、举父长乐少府璜共相交结；元、举并出入禁中，举得幸太后，遂共图为杀害，帝阴知其谋。是时，宪兄弟专权，帝与内外臣僚莫由亲接，所与居者阉宦而已。帝以朝臣上下莫不附宪，独中常侍钩盾令郑众，谨敏有心几，不事豪党，遂与众定议诛宪，以宪在外，虑其为乱，忍而未发。会宪与邓叠皆还京师。时清河王庆，恩遇尤渥，常入省宿止；帝将发其谋，欲得《外戚传》，惧左右，不敢使，令庆私从千乘王求，夜，独内之；又令庆传语郑众，求索故事。庚申，帝幸北宫，诏执金吾、五校尉勒兵屯卫南、北宫，闭城门，收捕郭璜、郭举、邓叠、邓磊，皆下狱死。遣谒者仆射收宪大将军印绶，更封为冠军侯，与笃、景、瑰皆就国。帝以太后故，不欲名诛宪，为选严能相督察之。宪、笃、景到国，皆迫令自杀。\u003cbr/\u003e\u003cbr/\u003e     初，河南尹张醫，数以正法绳治窦景，及窦氏败，醫上疏曰：“方宪等宠贵，群臣阿附唯恐不及，皆言宪受顾命之托，怀伊、吕之忠，至乃复比邓夫人于文母。今严威既行，皆言当死，不顾其前后，考折厥衷。臣伏见夏阳侯瑰每存忠善，前与臣言，常有尽节之心，检敕宾客，未尝犯法。臣闻王政骨肉之刑，有三宥之义，过厚不过薄。今议者欲为瑰选严能相，恐其迫切，必不完免，宜裁加贷宥，以崇厚德。”帝感共言，由是瑰独得全。窦氏宗族宾客以宪为官者，皆免归故郡。\u003cbr/\u003e\u003cbr/\u003e     初，班固奴尝醉骂洛阳令种兢，兢因逮考窦氏宾客，收捕固，死狱中。固尝著《汉书》，尚未就，诏固女弟曹寿妻昭踵而成之。\u003cbr/\u003e\u003cbr/\u003e     华峤论曰：固之序事，不激诡，不抑抗，赡而不秽，详而有体，使读之者亹亹而不厌，信哉其能成名也！固讥司马迁是非颇谬于圣人，然其论议，常排死节，否正直，而不叙杀身成仁之为美，则轻仁义，贱守节甚矣！\u003cbr/\u003e\u003cbr/\u003e     初，窦宪纳妻，天下郡国皆有礼庆。汉中郡亦当遣吏，户曹李郺谏曰：“窦将军椒房之亲，不修德礼而专权骄恣，危亡之祸，可翘足而待；愿明府一心王室，勿与交通。”太守固遣之，郺不能止，请求自行，许之。郺遂所在迟留以观其变，行至扶风而宪就国。凡交通者皆坐免官，汉中太守独不与焉。帝赐清河王庆奴婢、舆马、钱帛、珍宝，充牣其第。庆或时不安，帝朝夕问讯，进膳药，所以垂意甚备。庆亦小心恭孝，自以废黜，尤畏事慎法，故能保其宠禄焉。\u003cbr/\u003e\u003cbr/\u003e     帝除袁安子赏为郎，任隗子屯为步兵校尉，郑众迁大长秋。帝策勋班赏，众每辞多受少，帝由是贤之，常与之议论政事，宦官用权自此始矣。\u003cbr/\u003e\u003cbr/\u003e     秋，七月，己丑，太尉宋由以窦氏党策免，自杀。\u003cbr/\u003e\u003cbr/\u003e     八月，辛亥，司空任隗薨。\u003cbr/\u003e\u003cbr/\u003e     癸丑，以大司农尹睦为太尉。太傅邓彪以老病上还枢机职，诏许焉，以睦代彪录尚书事。\u003cbr/\u003e\u003cbr/\u003e     冬，十月，己亥，以宗正刘方为司空。\u003cbr/\u003e\u003cbr/\u003e     武陵、零陵、澧中蛮叛。\u003cbr/\u003e\u003cbr/\u003e     护羌校尉邓训卒，吏、民、羌、胡旦夕临者日数千人。羌、胡或以刀自割，又刺杀其犬马牛羊，曰：“邓使君已死，我曹亦俱死耳！”前乌桓吏士皆奔走道路，至空城郭；吏执，不听，以状白校尉徐僢，僢叹息曰：“此为义也！”乃释之。遂家家为训立祠，每有疾病，辄请祷求福。蜀郡太守聂尚代训为护羌校尉，欲以恩怀诸羌，乃遣译使招呼迷唐，使还居大、小榆谷。迷唐既还，遣祖母卑缺诣尚，尚自送至塞下，为设祖道，令译田汜等五人护送至庐落。迷唐遂反，与诸种共生屠裂汜等，以血盟诅，复寇金城塞。尚坐免。\u003cbr/\u003e\u003cbr/\u003e     永元五年癸巳，公元九三年春，正月，乙亥，宗祀明堂，登灵台，赦天下。\u003cbr/\u003e\u003cbr/\u003e     戊子，千乘贞王伉薨。\u003cbr/\u003e\u003cbr/\u003e     辛卯，封皇弟万岁为广宗王。\u003cbr/\u003e\u003cbr/\u003e     甲寅，太傅邓彪薨。\u003cbr/\u003e\u003cbr/\u003e     戊午，陇西地震。\u003cbr/\u003e\u003cbr/\u003e     夏，四月，壬子，绍封阜陵殇王兄鲂为阜陵王。\u003cbr/\u003e\u003cbr/\u003e     九月，辛酉，广宗殇王万岁薨，无子，国除。\u003cbr/\u003e\u003cbr/\u003e     初，窦宪既立于除韐为此单于，欲辅归北庭，会宪诛而止。于除韐自畔还北，诏遣将兵长史王辅以千馀骑与任尚共追讨，斩之，破灭其众。耿夔之破北匈奴也，鲜卑因此转徙据其地。匈奴馀种留者尚有十馀万落，皆自号鲜卑；鲜卑就此渐盛。\u003cbr/\u003e\u003cbr/\u003e     冬，十月，辛未，太尉尹睦薨。十一月，乙丑，太仆张醫为太尉。醫与尚书张敏等奏“射声校尉曹褒，擅制汉礼，破乱圣术，宜加刑诛。”书凡五奏。帝知醫守学不通，虽寝其奏，而汉礼遂不行。\u003cbr/\u003e\u003cbr/\u003e     是岁，武陵郡兵破叛蛮，降之。\u003cbr/\u003e\u003cbr/\u003e     梁王畅与从官卞忌祠祭求福，忌等谄媚云：“神言王当为天子。”畅与相应答，为有司所奏，请征诣诏狱。帝不许，但削成武、单父二县。畅惭惧，上疏深自刻责曰：“臣天性狂愚，不知防禁，自陷死罪，分伏显诛。陛下圣德，枉法曲平，横贷赦臣，为臣受污。臣知大贷不可再得，自誓束身约妻子，不敢复出入失绳墨，不敢复有所横费，租入有馀，乞裁食睢阳、穣熟、虞、蒙、宁陵五县，还馀所食四县。臣畅小妻三十七人，其无子者，愿还本家，自选择谨敕奴婢二百人，其馀所受虎贲、官骑及诸工技、鼓吹、仓头、奴婢、兵弩、厩马，皆上还本署。臣畅以骨肉近亲，乱圣化，污清流，既得生活，诚无心面目以凶恶复居大宫，食大国，张官属，藏什物，愿陛下加恩开许。”上优诏不听。\u003cbr/\u003e\u003cbr/\u003e     护羌校尉贯友遣译使构离诸羌，诱以财货，由是解散。乃遣兵出塞，攻迷唐于大、小榆谷，获首虏八百馀人，收麦数万斛。遂夹逢留大河筑城坞，作大航，造河桥，欲度兵击迷唐。迷唐率部落远徙，依赐支河曲。\u003cbr/\u003e\u003cbr/\u003e     单于顿屠何死，单于宣弟安国立。安国初为左贤王，无称誉；及为单于，单于適之子左谷蠡王师子以次转为左贤王。师子素勇黠多知，前单于宣及屯屠何皆爱其气决，数遣将兵出塞，掩击北庭，还，受赏赐，天子亦加殊异。由是国中尽敬师子而不附安国，安国欲杀之。诸新降胡，初在塞外数为师子所驱掠，多怨之。安国因是委计降者，与同谋议。师子觉其谋，乃别居五原界，每龙庭会议，师子辄称病不往。度辽将军皇甫棱知之，亦拥护不遣，单于怀愤益甚。\u003cbr/\u003e\u003cbr/\u003e     永元六年甲午，公元九四年春，正月，皇甫棱免，以执金吾朱徽行度辽将军。时单于与中郎将杜崇不相平，乃上书告崇；崇讽西河太守令断单于章，单于无由自闻。崇因与朱徽上言：“南单于安国，疏远故胡，亲近新降，欲杀左贤王师子及左台且渠刘利等；又，右部降者，谋共迫胁安国起兵背畔，请西河、上郡、安定为之儆备。”帝下公卿议，皆以为：“蛮夷反覆，虽难测知，然大兵聚会，必未敢动摇。今宜遣有方略使者之单于庭，与杜崇、朱徽及西河太守并力，观其动静。如无它变，可令崇等就安国会其左右大臣，责其部众横暴为边害者，共平罪诛。若不从命，令为权时方略，事毕之后。裁行赏赐，亦足以威示百蛮。”帝从之，于是徽、崇遂发兵造其庭。安国夜闻汉军至，大惊，弃帐而去。因举兵欲诛师子。师子先知，乃悉将庐落入曼柏城，安国追到城下，门闭，不得入。朱徽遣吏晓譬和之，安国不听。城既不下，乃引兵屯五原。崇、徽因发诸郡骑追赴之急，众皆大恐，安国舅骨都侯喜为等虑并被诛，乃格杀安国，立师子为亭独尸逐侯韑单于。\u003cbr/\u003e\u003cbr/\u003e     己卯，司徒丁鸿薨。\u003cbr/\u003e\u003cbr/\u003e     二月，丁未，以司空刘方为司徒，太常张奋为司空。\u003cbr/\u003e\u003cbr/\u003e     夏，五月，城阳怀王淑薨，无子，国除。\u003cbr/\u003e\u003cbr/\u003e     秋，七月，京师旱。\u003cbr/\u003e\u003cbr/\u003e     西域都护班超发龟兹、鄯善等八国兵合七万馀人讨焉耆，到其城下，诱焉耆王广、尉犁王泛等于陈睦故城，斩之，传首京师；因纵兵钞掠，斩首五千馀级，获生口万五千人，更立焉耆左侯元孟为焉耆王。超留焉耆半岁，慰抚之。于是西域五十馀国悉纳质内属，至于海滨，四万里外，皆重译贡献。\u003cbr/\u003e\u003cbr/\u003e     南单于师子立，降胡五六百人夜袭师子，安集掾王恬将卫护士与战，破之。于是降胡遂相惊动，十五部二十馀万人皆反，胁立前单于屯屠何子薁韑日逐王逢侯为单于，遂杀略吏民，燔烧邮亭、庐帐，将车重向朔方，欲度幕北。九月，癸丑，以光禄勋邓鸿行车骑将军事，与越骑校尉冯柱、行度辽将军朱徽将左右羽林、北军五校士及郡国迹射、缘边兵，乌桓校尉任尚将乌桓、鲜卑，合四万人讨之。时南单于及中郎将杜崇屯牧师城，逢侯将万馀骑攻围之。冬，十一月，邓鸿等至美稷，逢侯乃解围去，向满夷谷。南单于遣子将万骑及杜崇所领四千骑，与邓鸿等追击逢侯于大城塞，斩首四千馀级。任尚率鲜卑、乌桓要击逢侯于满夷谷，复大破之，前后凡斩万七千馀级。逢侯遂率众出塞，汉兵不能追而还。\u003cbr/\u003e\u003cbr/\u003e     以大司农陈宠为廷尉。宠性仁矜，数议疑狱，每附经典，务从宽恕，刻敝之风，于此少衰。\u003cbr/\u003e\u003cbr/\u003e     帝以尚书令江夏黄香为东郡太守，香辞以：“典郡从政，才非所宜，乞留备冗官，赐以督责小职，任之宫台烦事。”帝乃复留香为尚书令，增秩二千石，甚见亲重。香亦祗勤物务，忧公如家。\u003cbr/\u003e\u003cbr/\u003e     永元七年乙未，公元九五年春，正月，邓鸿等军还，冯柱将虎牙营留屯五原。鸿坐逗留失利，下狱死。后帝知朱徽、杜崇失胡和，又禁其上书，以致胡反，皆征下狱死。夏，四月，辛亥朔，日有食之。\u003cbr/\u003e\u003cbr/\u003e     秋，七月，乙巳，易阳地裂。\u003cbr/\u003e\u003cbr/\u003e     九月，癸卯，京师地震。\u003cbr/\u003e\u003cbr/\u003e     乐成王党坐贼杀人，削东光、鄡二县。\u003cbr/\u003e\u003cbr/\u003e     永元八年丙申，公元九六年春，二月，立贵人阴氏为皇后。后，识之曾孙也。\u003cbr/\u003e\u003cbr/\u003e     夏，四月，癸亥，乐成靖王党薨。子哀王崇立，寻薨，无子，国除。\u003cbr/\u003e\u003cbr/\u003e     五月，河内、陈留蝗。\u003cbr/\u003e\u003cbr/\u003e     南匈奴右温禺犊王乌居战畔出塞。秋，七月，度辽将军庞奋、越骑校尉冯柱追击破之，徙其馀众及诸降胡二万馀人于安定、北地。\u003cbr/\u003e\u003cbr/\u003e     东师后部王涿韑反，击前王尉毕大，获其妻子。\u003cbr/\u003e\u003cbr/\u003e     九月，京师蝗。\u003cbr/\u003e\u003cbr/\u003e     冬，十月，乙丑，北海王威以非敬王子，又坐诽谤，自杀。\u003cbr/\u003e\u003cbr/\u003e     十二月，辛亥，陈敬王羡薨。\u003cbr/\u003e\u003cbr/\u003e     丁巳，南宫宣室殿火。\u003cbr/\u003e\u003cbr/\u003e     护羌校尉贯友卒，以汉阳太守史充代之。充至，遂发湟中羌、胡出塞击迷唐。迷唐迎败充兵，杀数百人。充坐征，以代郡太守吴祉代之。\u003cbr/\u003e\u003cbr/\u003e     永元九年丁酉，公元九七年春，三月，庚辰，陇西地震。\u003cbr/\u003e\u003cbr/\u003e     癸巳，济南安王康薨。\u003cbr/\u003e\u003cbr/\u003e     西域长史王林击车师后王，斩之。\u003cbr/\u003e\u003cbr/\u003e     夏，四月，丁卯，封乐成王党子巡为乐成王。\u003cbr/\u003e\u003cbr/\u003e     五月，封皇后父屯骑校尉阴纲为吴防侯，以特进就第。\u003cbr/\u003e\u003cbr/\u003e     六月，旱，蝗。\u003cbr/\u003e\u003cbr/\u003e     秋，八月，鲜卑寇肥如，辽东太守祭参坐沮败，下狱死。\u003cbr/\u003e\u003cbr/\u003e     闰月，辛巳，皇太后窦氏崩。初，梁贵人既死，宫省事秘，莫有知帝为梁氏出者。舞阴公主子梁扈遣从兄礻亶奏记三府，以为“汉家旧典，崇贵母氏，而梁贵人亲育圣躬，不蒙尊号，求得申议。”太尉张醫言状，帝感恸良久，曰：“于君意若何？”醫请追上尊号，存录诸舅。帝从之，会贵人姊南阳樊调妻嫕上书自讼曰：“妾父竦冤死牢狱，骸骨不掩；母氏年逾七十，及弟棠等远在绝域，不知死生。愿乞收竦朽骨，使母、弟得归本郡。”帝引见嫕，乃知贵人枉殁之状。三公上奏，“请依光武黜吕太后故事，贬窦太后尊号，不宜合葬先帝，”百官亦多上言者。帝手诏曰：“窦氏虽不遵法度，而太后常自减损。朕奉事十年，深惟大义，礼，臣子无贬尊上之文，恩不忍离，义不忍亏。案前世，上官太后亦无降黜，其勿复议。”丙申，葬章德皇后。","cnt":0,"sort":6629836,"author":"司马光","prev":"6629835.html","next":"6629837.html","book_title":"资治通鉴","updateTimeFmt":"2024-03-28 17:25:38","category":"都市小说"}