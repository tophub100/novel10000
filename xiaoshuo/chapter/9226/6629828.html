{"id":0,"code":"6629828.html","title":"第108章 (2)","latest_chapter_name":"正文 第800章 (3)","xiao_shuo_code":"9226","content":"\u003cbr/\u003e\u003cbr/\u003e    上大会群臣，问：“谁可傅太子者？”群臣承望上意，皆言太子舅执金吾原鹿侯阴识可。博士张佚正色曰：“今陛下立太子，为阴氏乎，为天下乎？即为阴氏，则阴侯可；为天下，则固宜用天下之贤才！”帝称善，曰：“欲置傅者，以辅太子也；今博士不难正朕，况太子乎！”即拜佚为太子太傅，以博士桓荣为少傅，赐以辎车、乘马。荣大会诸生，陈其车马、印绶，曰：“今日所蒙，稽古之力也，可不勉哉！”\u003cbr/\u003e\u003cbr/\u003e     北匈奴遣使贡马及裘，更乞和亲，并请音乐，又求率西域诸国胡客俱献见。帝下三府议酬答之宜，司徒掾班彪曰：“臣闻孝宣皇帝敕边守尉曰：‘匈奴大国，多变诈，交接得其情，则却敌折冲；应对入其数，则反为轻欺。’今北匈奴见南单于来附，惧谋其国，故数乞和亲，又远驱牛马与汉合市，重遣名王，多所贡献，斯皆外示富强以相欺诞也。臣见其献益重，知其国益虚；归亲愈数，为惧愈多。然今既未获助南，则亦不宜绝北，羁縻之义，礼无不答。谓可颇加赏赐，略与所献相当，报答之辞，令必有适。今立稿草并上，曰：单于不忘汉恩，追念先祖旧约，欲修和亲以辅身安国，计议甚高，为单于嘉之！往者匈奴数有乖乱，呼韩邪、郅支自相仇戾，自绝皇泽，而呼韩附亲，忠孝弥著。及汉灭郅支，遂保国传嗣，子孙相继。今南单于携众向南，款塞归命，自以呼韩嫡长，次第当立，而侵夺失职，猜疑相背，数请兵将，归扫北庭，策谋纷纭，无所不至。惟念斯言不可独听，又以北单于比年贡献，欲修和亲，故拒而未许，将以成单于忠孝之义。汉秉威信，总率万国，日月所照，皆为臣妾，殊俗百蛮，义无亲疏，服顺者褒赏，畔逆者诛罚，善恶之效，呼韩、郅支是也。今单于欲修和亲，款诚已达，何嫌而欲率西域诸国俱来献见！西域国属匈奴与属汉何异！单于数连兵乱，国内虚耗，贡物裁以通礼，何必献马裘！今赍杂缯五百匹，弓韐韣丸一，矢四发，遗单于；又赐献马左骨都侯、右谷蠡王杂缯各四百匹，斩马剑各一。单于前言”先帝时所赐呼韩邪竽、瑟、空侯皆败，愿复裁赐。“念单于国尚未安，方厉武节，以战攻为务，竽瑟之用，不如良弓利剑，故未以赍。朕不爱小物，於单于便宜所欲，遣驿以闻。”闻悉纳从之。\u003cbr/\u003e\u003cbr/\u003e     建武二十九年癸丑，公元五三年春，二月，丁巳朔，日有食之。\u003cbr/\u003e\u003cbr/\u003e     建武三十年甲寅，公元五四年春，二月，车驾东巡。群臣上言：“即位三十年，宜封禅泰山。”诏曰：“即位三十年，百姓怨气满腹，‘吾谁欺，欺天乎！’‘曾谓泰山不如林放乎！’何事污七十二代之编录！若郡县远遣吏上寿，盛称虚美，必髡，令屯田。”于是群臣不敢复言。\u003cbr/\u003e\u003cbr/\u003e     甲子，上幸鲁济南；闰月，癸丑，还宫。\u003cbr/\u003e\u003cbr/\u003e     有星孛于紫宫。\u003cbr/\u003e\u003cbr/\u003e     夏，四月，戊子，徙左翊王焉为中山王。\u003cbr/\u003e\u003cbr/\u003e     五月，大水。\u003cbr/\u003e\u003cbr/\u003e     秋，七月，丁酉，上行幸鲁；冬，十一月，丁酉，还宫。\u003cbr/\u003e\u003cbr/\u003e     胶东刚侯贾复薨。复从征伐，未尝丧败，数与诸将溃围解急，身被十二创。帝以复敢深入，希令远征，而壮其勇节，常自从之，故复光方面之勋。诸将每论功伐，复未尝有言，帝辄曰：“贾君之功，我自知之。”\u003cbr/\u003e\u003cbr/\u003e     建武三十一年乙卯，公元五五年夏，五月，大水。\u003cbr/\u003e\u003cbr/\u003e     癸酉晦，日有食之。\u003cbr/\u003e\u003cbr/\u003e     蝗。京兆掾第五伦领长安市，公平廉介，市无奸枉。每读诏书，常叹息曰：“此圣主也，一见决矣。”等辈笑之曰：“尔说将尚不能下，安能动万乘乎！”伦曰：“未遇知己，道不同故耳。”后举孝廉，补淮阳王医工长。\u003cbr/\u003e\u003cbr/\u003e     中元元年丙辰，公元五六年春，正月，淮阳王入朝，伦随官属得会见。帝问以政事，伦因此酬对，帝大悦；明日，复特召入，与语至夕。帝谓伦曰：“闻卿为吏，簎妇公，不过从兄饭，宁有之邪？”对曰：“臣三娶妻，皆无父。少遭饥乱，实不敢妄过人食。众人以臣愚蔽，故生是语耳。”帝大笑。以伦为扶夷长，未到官，追拜会稽太守；为政清而有惠，百姓爱之。\u003cbr/\u003e\u003cbr/\u003e     上读《河图会昌符》曰：“赤刘之九，会命岱宗。”上感此文，乃诏虎贲中郎将梁松等按索《河》、《雒》谶文，言九世当封禅者凡三十六事。于是张纯等复奏请封禅，上乃许焉。诏有司求元封故事，当用方石再累，玉检、金泥。上以石功难就，欲因孝武故封石，置玉牒其中。梁松争以为不可，乃命石工取完青石，无必五色。丁卯，车驾东巡。二月，己卯，幸鲁，进幸泰山。辛卯，晨，燎，祭天于泰山下南方，群神皆从，用乐如南郊。事毕，至食时，天子御辇登山，日中后，到山上，更衣。晡时，升坛北面，尚书令奉玉牒检，天子以寸二分玺亲封之，讫，太常命驺骑二千馀人发坛上方石，尚书令藏玉牒已，复石覆讫，尚书令以五寸印封石检。事毕，天子再拜。群臣称万岁，乃复道下。夜半后，上乃到山下，百官明旦乃讫。甲午，禅祭地于梁阴，以高后配，山川群神从，如元始中北郊故事。\u003cbr/\u003e\u003cbr/\u003e     三月，戊辰，司空张纯薨。\u003cbr/\u003e\u003cbr/\u003e     夏，四月，癸酉，车驾还宫；己卯，赦天下，改元。\u003cbr/\u003e\u003cbr/\u003e     上行幸长安；五月，乙丑，还宫。\u003cbr/\u003e\u003cbr/\u003e     六月，辛卯，以太仆冯鲂为司空。\u003cbr/\u003e\u003cbr/\u003e     乙未，司徒冯勤薨。\u003cbr/\u003e\u003cbr/\u003e     京师醴泉涌出，又有赤草生于水崖，郡国频上甘露。群臣奏言：“灵物仍降，宜令太史撰集，以传来世。”帝不纳。常自谦无德，每郡国所上，辄抑而不当，故史官罕得记焉。\u003cbr/\u003e\u003cbr/\u003e     秋，郡国三蝗。\u003cbr/\u003e\u003cbr/\u003e     冬，十月，辛未，以司隶校尉东莱李詃为司徒。\u003cbr/\u003e\u003cbr/\u003e     甲申，使司空告祠高庙，上薄太后尊号曰高皇后，配食地祇。迁吕太后庙主于园，四时上祭。十一月，甲子晦，日有食之。\u003cbr/\u003e\u003cbr/\u003e     是岁，起明堂、灵台、辟雍，宣布图谶于天下。初，上以《赤伏符》即帝位，由是信用谶文，多以决定嫌疑。给事中桓谭上疏谏曰：“凡人情忽于见事而贵于异闻。观先王之所记述，咸以仁义正道为本，非有奇怪虚诞之事。盖天道性命，圣人所难言也，自子贡以下，不得而闻，况后世浅儒，能通之乎！今诸巧慧小才、伎数之人，增益图书，矫称谶记，以欺惑贪邪，诖误人主，焉可不抑远之哉！臣谭伏闻陛下穷折方士黄白之术，甚为明矣；而乃欲听纳谶记，又何误也！其事虽有时合，譬犹卜数只偶之类。陛下宜垂明听，发圣意，屏君小之曲说，述《五经》之正义。”疏奏，帝不悦。会议灵台所处，帝谓谭曰：“吾以谶决之，何如？”谭默然，良久曰：“臣不读谶。”帝问其故，谭复极言谶之非经。帝大怒曰：“桓谭非圣无法，将下，斩之！”谭叩头流血，良久，乃得解。出为六安郡丞，道病卒。\u003cbr/\u003e\u003cbr/\u003e     范晔论曰：桓谭以不善谶流亡，郑兴以逊辞仅免；贾逵能附会文致，最差贵显；世主以此论学，悲哉！\u003cbr/\u003e\u003cbr/\u003e     逵，扶风人也。\u003cbr/\u003e\u003cbr/\u003e     南单于比死，弟左贤王莫立，为丘浮尤韑单于。帝遣使赍玺书拜授玺绶，赐以衣冠及缯彩，是后遂以为常。\u003cbr/\u003e\u003cbr/\u003e     中元二年丁巳，公元五七年春，正月，辛未，初立北郊，祀后土。\u003cbr/\u003e\u003cbr/\u003e     二月，戊戌，帝崩于南宫前殿，年六十二。帝每旦视朝，日昃乃罢，数引公卿、郎将讲论经理，夜分乃寐。皇太子见帝勤劳不怠，承间谏曰：“陛下有禹、汤之明，而失黄、老养性之福，愿颐爱精神，优游自宁。”帝曰：“我自乐此，不为疲也！”虽以征伐济大业，及天下既定，乃退功臣而进文吏，明慎政体，总揽权纲，量时度力，举无过事，故能恢复前烈，身致太平。\u003cbr/\u003e\u003cbr/\u003e     太尉赵熹典丧事。时经王莽之乱，旧典不存，皇太子与诸王杂止同席，藩国官属出入宫省，与百僚无别。熹正色，横剑殿阶，扶下诸王以明尊卑；奏遣谒者将护官属分止它县，诸王并令就邸，唯得朝晡入临；整礼仪，严门卫，内外肃然。\u003cbr/\u003e\u003cbr/\u003e     太子即皇帝位，尊皇后曰皇太后。\u003cbr/\u003e\u003cbr/\u003e     山阳王荆哭临不哀，而作飞书，令苍头诈称大鸿胪郭况书与东海王强，言其无罪被废，及郭后黜辱，劝令东归举兵以取天下，且曰：“高祖起亭长，陛下兴白水，何况于王，陛下长子、故副主哉！当为秋霜，无为槛羊。人主崩亡，闾阎之伍尚为盗贼，欲有所望，何况王邪！”强得书惶怖，即执其使，封书上之。明帝以荆母弟，秘其事，遣荆出止河南宫。\u003cbr/\u003e\u003cbr/\u003e     三月，丁卯，葬光武皇帝于原陵。","cnt":0,"sort":6629828,"author":"司马光","prev":"6629827.html","next":"6629829.html","book_title":"资治通鉴","updateTimeFmt":"2024-03-28 17:25:38","category":"都市小说"}