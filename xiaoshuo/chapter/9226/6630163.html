{"id":0,"code":"6630163.html","title":"第440章 (3)","latest_chapter_name":"正文 第800章 (3)","xiao_shuo_code":"9226","content":"\u003cbr/\u003e\u003cbr/\u003e    十一月，甲辰，诏以嗣子冲眇，可遣尚书右仆射赵郡王睿谕旨，征长广王湛统兹大宝。又与湛书曰：“百年无罪，汝可以乐处置之，勿效前人也。”是日，殂于晋阳宫。临终，言恨不见太后山陵。\u003cbr/\u003e\u003cbr/\u003e     颜之推论曰：孝昭天性至孝，而不知忌讳，乃至于此，良由不学之所为也。\u003cbr/\u003e\u003cbr/\u003e     赵郡王睿先使黄门侍郎王松年驰至邺，宣肃宗遗命。湛犹疑其诈，使所亲先诣殡所，发而视之。使者复命，湛喜，驰赴晋阳，使河南王孝瑜先入宫，改易禁卫。癸丑，世祖即皇帝位于南宫，大赦，改元太宁。\u003cbr/\u003e\u003cbr/\u003e     周人许归安成王顼，使司会上士京兆杜杲来聘。上悦，即遣使报之，并赂以黔中地及鲁山郡。\u003cbr/\u003e\u003cbr/\u003e     齐以彭城王浟为太师、录尚书事，平秦王归彦为太傅，尉粲为太保，平阳王淹为太宰，博陵王济为太尉，段韶为大司马，丰州刺史娄睿为司空，赵郡王睿为尚书令，任城王湝为尚书左仆射，并州刺史斛律光为右仆射。娄睿，韶之兄子也。立太子百年为乐陵王。\u003cbr/\u003e\u003cbr/\u003e     丁巳，周主畋于岐阳；十二月，壬午，还长安。\u003cbr/\u003e\u003cbr/\u003e     太子中庶子馀姚虞荔、御史中丞孔奂，以国用不足，奏立煮海盐赋及榷酤之科，诏从之。\u003cbr/\u003e\u003cbr/\u003e     初，高祖以帝女丰安公主妻留异之子贞臣，征异为南徐州刺史，异迁延不就。帝即位，复以异为缙州刺史，领东海太守。异屡遣其长史王澌入朝，澌每言朝廷虚弱。异信之，虽外示臣节，恒怀两端，与王琳自鄱阳信安岭潜通使往来。琳败，上遣左卫将军沈恪代异，实以兵袭之。异出军下淮以拒恪，恪与战而败，退还钱塘。异复上表逊谢。时众军方事湘、郢，乃降诏书慰谕，且羁縻之。异知朝廷终将讨己，乃以兵戍下淮及建德以备江路。丙午，诏司空、南徐州刺史侯安都讨之。\u003cbr/\u003e\u003cbr/\u003e     天嘉三年壬午，公元五六二年春，正月，乙亥，齐主至邺；辛巳，祀南郊；壬午，享太庙；丙戌，立妃胡氏为皇后，子纬为皇太子。后，魏兖州刺史安定胡延之之子也。戊子，大赦。\u003cbr/\u003e\u003cbr/\u003e     己亥，以冯翊王润为尚书左仆射。\u003cbr/\u003e\u003cbr/\u003e     周凉景公贺兰祥卒。\u003cbr/\u003e\u003cbr/\u003e     壬寅，周人凿河渠于蒲州，龙首渠于同州。\u003cbr/\u003e\u003cbr/\u003e     丁未，周以安成王顼为柱国大将军，遣杜果送之南归。\u003cbr/\u003e\u003cbr/\u003e     辛亥，上祀南郊，以胡公配天；二月，辛酉，祀北郊。\u003cbr/\u003e\u003cbr/\u003e     闰月，丁未，齐以太宰、平阳王淹为青州刺史，太傅、平秦王归彦为太宰、冀州刺史。\u003cbr/\u003e\u003cbr/\u003e     归彦为肃宗所厚，恃势骄盈，陵侮贵戚。世祖即位，侍中、开府仪同三司高元海、御史中丞毕义云、黄门郎高乾和数言其短，且云：“归彦威权震主，必为祸乱。”帝亦寻其反覆之迹，渐忌之。伺归彦还家，召魏收于帝前作诏草，除归彦冀州，使乾和缮写。昼日，仍敕门司不听归彦辄入宫。时归彦纵酒为乐，经宿不知。至明，欲参，至门知之，大惊而退。及通名谢，敕令早发，别赐钱帛等物甚厚，又敕督将悉送至清阳宫。拜辞而退，莫敢与语，唯赵郡王睿与之久语，时无闻者。\u003cbr/\u003e\u003cbr/\u003e     帝之为长广王也，清都和士开发善握槊、弹琵琶有宠，辟为开府行参军，及即位，累迁给事黄门侍郎。高元海、毕义云、高乾和皆疾之，将言其事。士开乃奏元海等交结朋党，欲擅威福。乾和由是被疏。义云纳赂于士开，得为兖州刺史。\u003cbr/\u003e\u003cbr/\u003e     帝征江州刺史周迪出镇湓城，又征其子入朝。迪趑且顾望，并不至。其馀南江酋帅，私署令长，多不受召，朝廷未暇致讨，但羁縻之。豫章太守周敷独先入朝，进号安西将军，给鼓吹一部，赐又女妓、金帛，令还豫章。迪以敷素出己下，深不平之，乃阴与留异相结，遣其弟方兴将兵袭敷；敷与战，破之。又遣其兄子伏甲船中，诈为贾人，欲袭湓城。未发，事觉，寻阳太守监江州事晋陵华皎遣兵逆击之，尽获其船仗。\u003cbr/\u003e\u003cbr/\u003e     上以闽州刺史陈宝应之父为光禄大夫，子女皆受封爵，命宗正编入属籍。而宝应以留异女为妻，阴与异合。虞荔弟寄，流寓闽中，荔思之成疾，上为荔征之，宝应留不遣。寄尝从容讽以逆顺，宝应辄引它语以乱之。宝应尝使人读《汉书》，卧而听之，至蒯通说韩信曰：“相君之背，贵不可言。”蹶然起坐，曰：“可谓智士！”寄曰：“通一说杀三士，何足称智！岂若班彪《王命》，识所归乎！”\u003cbr/\u003e\u003cbr/\u003e     寄知宝应不可谏，恐祸及己，乃著居士服，居东山寺，阳称足疾。宝应使人烧其屋，寄安卧不动。亲近将扶之出，寄曰：“吾命有所悬，避将安往！”纵火者自救之。\u003cbr/\u003e\u003cbr/\u003e     乙卯，齐以任城王湝为司徒。\u003cbr/\u003e\u003cbr/\u003e     齐扬州刺史行台王琳数欲南侵，尚书卢潜以为时事未可。上遣移书寿阳，欲与齐和亲。潜以其书奏齐朝，仍上启且请息兵。齐主许之，遣散骑常侍崔瞻来聘，且归南康愍王昙朗之丧。琳由是与潜有隙，更相表列。齐主征琳赴邺，以潜为扬州刺史，领行台尚书。瞻，凌之子也。\u003cbr/\u003e\u003cbr/\u003e     梁末丧乱，铁钱不行，民间私用鹅眼钱。甲子，改铸五铢钱，一当鹅眼之十。\u003cbr/\u003e\u003cbr/\u003e     后梁主安于俭素，不好酒色，虽多猜忌，而抚将士有恩。以封疆褊隘，邑居残毁，干戈日用，郁郁不得志，疽发背而殂；葬平陵，谥曰宣皇帝，庙号中宗。太子岿即皇帝位，改元天保；尊龚太后为太皇太后，王后曰皇太后，母曹贵嫔为皇太妃。\u003cbr/\u003e\u003cbr/\u003e     三月，丙子，安成王顼至建康，诏以为中书监、中卫将军。\u003cbr/\u003e\u003cbr/\u003e     上谓杜杲曰：“家弟今蒙礼遣，实周朝之惠；然鲁山不返，亦恐未能及此。”杲对曰：“安成，长安—布衣耳，而陈之介弟也，其价岂止一城而已哉！本朝敦睦九族，恕己及物，上遵太祖遣旨，下思继好之义，是以遣之南归。今乃云以导常之土易骨肉之亲，非使臣之所敢闻也。”上甚惭，曰：“前言戏之耳。”待杲之礼有加焉。\u003cbr/\u003e\u003cbr/\u003e     顼妃柳氏及子叔宝犹在穰城，上复遣毛喜如周请之，周人皆归之。\u003cbr/\u003e\u003cbr/\u003e     丁丑，以安右将军吴明彻为江州刺史，督高州刺史黄法□、豫章太守周敷共讨周迪。\u003cbr/\u003e\u003cbr/\u003e     甲申，大赦。\u003cbr/\u003e\u003cbr/\u003e     留异始谓台军必自钱塘上，既而侯安都步由诸暨出永康，异大惊，奔桃枝岭，于岩口竖栅以拒之。安都为流矢所中，血流至踝，乘辺指麾，容止不变。因其山势，迮而为堰。会潦水涨满，安都引船入堰，起楼舰与异城等，发拍碎其楼堞。异与其子忠臣脱身奔晋安，依陈宝应。安都虏其妻及馀子，尽收铠仗而还。\u003cbr/\u003e\u003cbr/\u003e     异党向文政据新安，上以贞毅将军程文季为新安太守，帅精甲三百径往攻之。文政战败，遂降。文季，灵洗之子也。夏，四月，辛丑，齐武明娄太后殂。齐主不改服，绯袍如故。未几，登三台，置酒作乐，宫女进白袍，帝投诸台下。散骑常侍和士开请止乐，帝怒，挝之。\u003cbr/\u003e\u003cbr/\u003e     乙巳，帝遣使来聘。\u003cbr/\u003e\u003cbr/\u003e     齐青州上言河水清，齐主遣使祭之，改元河清。\u003cbr/\u003e\u003cbr/\u003e     先是，周之群臣受封爵者皆未给租赋。癸亥，始诏柱国等贵臣邑户，听寄食它县。\u003cbr/\u003e\u003cbr/\u003e     五月，庚午，周大赦。\u003cbr/\u003e\u003cbr/\u003e     己丑，齐以右仆射斛律光为尚书令。\u003cbr/\u003e\u003cbr/\u003e     壬辰，周以柱国杨忠为大司空。六月，巳亥，以柱国蜀国公尉迟迥为大司马。\u003cbr/\u003e\u003cbr/\u003e     秋，七月，己丑，纳太子妃王氏，金紫光禄大夫周之女也。\u003cbr/\u003e\u003cbr/\u003e     齐平秦王归彦至冀州，内不自安，欲待齐主如晋阳，乘虚入邺。其郎中令吕思礼告之。诏大司马段韶、司空娄睿讨之。归彦于南境置私驿，闻大军将至，即闭城拒守。长史宇文仲鸾等不从，皆杀之。归彦自称大丞相，有众四万。齐主以都官尚书封子绘，冀州人，祖父世为本州刺史，得人心，使乘传至信都，巡城，谕以祸福，吏民降者相继，城中动静，小大皆知之。\u003cbr/\u003e\u003cbr/\u003e     归彦登城大呼云：“孝昭皇帝初崩，六军百万，悉在臣手，投身向邺，奉迎陛下。当时不反，今日岂反邪！正恨高元海、毕义云、高乾和讠狂惑圣上，疾忌忠良，但为杀此三人，即临城自刎。”既而城破，单骑北走，至交津，获之，锁送邺。乙巳，载以露车，衔木面缚。刘桃枝临之以刃，击鼓随之，并其子孙十五人皆弃市。命封子绘行冀州事。\u003cbr/\u003e\u003cbr/\u003e     齐主知归彦前谮清河王岳，以归彦家良贱百口赐岳家，赠岳太师。\u003cbr/\u003e\u003cbr/\u003e     丁酉，以段韶为太傅，娄睿为司徒，平阳王淹为太宰，斛律光为司空，赵郡王睿为尚书令，河间王孝琬为左仆射。\u003cbr/\u003e\u003cbr/\u003e     癸亥，齐主如晋阳。\u003cbr/\u003e\u003cbr/\u003e     上遣使聘齐。\u003cbr/\u003e\u003cbr/\u003e     九月，戊辰朔，日有食之。\u003cbr/\u003e\u003cbr/\u003e     以侍中、都官尚书到仲举为尚书右仆射、丹杨尹。仲举，溉之弟子也。\u003cbr/\u003e\u003cbr/\u003e     吴明彻至临川，攻周迪，不能克。丁亥，诏安成王顼代之。\u003cbr/\u003e\u003cbr/\u003e     冬，十月，戊戌，诏以军旅费广，百姓空虚，凡供乘舆饮食衣服及宫中调度，悉从减削；至于百司，宜亦思省约。\u003cbr/\u003e\u003cbr/\u003e     十一月，丁卯，周以赵国公招为益州总管。\u003cbr/\u003e\u003cbr/\u003e     丁丑，齐遣兼散骑常侍封孝琰来聘。十二月，丙辰，齐主还邺。\u003cbr/\u003e\u003cbr/\u003e     齐主逼通昭信李后，曰：“若不从我，我杀尔儿！”后惧，从之。既而有娠。太原王绍德至阁，不得见，愠曰：“儿岂不知邪！姊腹大，故不见儿。”后大惭，由是生女不举。帝横刀诟曰：“杀我女，我何得不杀尔儿！”对后以刀环筑杀绍德。后大哭，帝愈怒，裸后，乱挝之。后号天不已，帝命盛以绢囊，流血淋漉，投诸渠水。良久乃苏，犊车载送妙胜寺为尼。","cnt":0,"sort":6630163,"author":"司马光","prev":"6630162.html","next":"6630164.html","book_title":"资治通鉴","updateTimeFmt":"2024-03-28 17:25:38","category":"都市小说"}