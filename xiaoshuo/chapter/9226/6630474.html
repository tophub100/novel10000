{"id":0,"code":"6630474.html","title":"第751章 (1)","latest_chapter_name":"正文 第800章 (3)","xiao_shuo_code":"9226","content":"\u003cbr/\u003e\u003cbr/\u003e    后唐纪五（起强圉大渊献七月，尽屠维赤奋若，凡二年有奇）\u003cbr/\u003e\u003cbr/\u003e     明宗圣德和武钦孝皇帝中之上\u003cbr/\u003e\u003cbr/\u003e     天成二年丁亥，公元九二七年秋，七月，以归德节度使王晏球为北面副招讨使。\u003cbr/\u003e\u003cbr/\u003e     丙寅，升夔州为宁江军，以西方邺为节度使。\u003cbr/\u003e\u003cbr/\u003e     癸酉，以与高季兴夔、忠、万三州为豆卢革、韦说之罪，皆赐死。\u003cbr/\u003e\u003cbr/\u003e     流段凝于辽州，温韬于德州，刘训于濮州。\u003cbr/\u003e\u003cbr/\u003e     任圜请致仕居磁州，许之。\u003cbr/\u003e\u003cbr/\u003e     八月，己卯朔，日有食之。\u003cbr/\u003e\u003cbr/\u003e     册礼使至长沙，楚王殷始建国，立宫殿，置百官，皆如天子，或微更其名：翰林学士曰文苑学士，知制诰曰知辞制，枢密院曰左右机要司，群下称之曰殿下，令曰教。以姚彦章为左丞相，许德勋为右丞相，李铎为司徒，崔颖为司空，拓跋恒为仆射，张彦瑶、张迎判机要司。然管内官属皆称摄，惟朗、桂节度使先除后请命。恒本姓元，避殷父讯改焉。九月，帝谓安重诲曰：“从荣左右有矫宣朕旨，令勿接儒生，恐弱人志气者。朕以从荣年少临大藩，故择名儒使辅导之，今奸人所言乃如此！”欲斩之；重诲请严戒而已。\u003cbr/\u003e\u003cbr/\u003e     北都留守李彦超请复姓符，从之。\u003cbr/\u003e\u003cbr/\u003e     丙寅，以枢密使孔循兼东都留守。\u003cbr/\u003e\u003cbr/\u003e     壬申，契丹来请修好，遣使报之。\u003cbr/\u003e\u003cbr/\u003e     冬，十月，乙酉，帝发洛阳，将如汴州；丁亥，至荥阳。民间讹言帝欲自击吴，又云欲制置东方诸侯。宣武节度使、检校侍中朱守殷疑惧，判官高密孙晨劝守殷反，守殷遂乘城拒守。帝遣宣徽使范延光往谕之，延光曰：“不早击之，则汴城坚矣；愿得五百骑与俱。”帝从之。延光暮发，未明行二百里，抵大梁城下，与汴人战，汴人大惊。戊子，帝至京水，遣御营使石敬瑭将亲兵倍道继之。或谓安重诲曰：“失职在外之人，乘贼未破，或能为患，不如除之。”重诲以为然，奏遣使赐任圜死。端明殿学士赵凤哭胃重诲曰：“任圜义士，安肯为逆！公滥刑如此，何以赞国！”使者至磁州，圜聚其族酣饮，然后死，神情不挠。\u003cbr/\u003e\u003cbr/\u003e     己丑，帝至大梁，四面进攻，吏民缒城出降者甚众。守殷知事不济，尽杀其族，引颈命左右斩之。乘城者望见乘舆，相帅开门降。孙晟奔吴，徐知诰客之。\u003cbr/\u003e\u003cbr/\u003e     戊戌，诏免三司逋负近二百万缗。\u003cbr/\u003e\u003cbr/\u003e     辛丑，吴大丞相、都督中外诸军事、诸道都统、镇海、宁国节度使兼中书令东海王徐温卒。初，温子行军司马、忠义节度使、同平章事知询以其兄知诰非徐氏子，数请代之执吴政，温曰：“汝曹皆不如也。”严可求及行军副使徐玠屡劝温以知询代知诰，温以知诰孝谨，不忍也。陈夫人曰：“知诰自我家贫贱时养之，奈何富贵而弃之！”可求等言之不已。温欲帅诸藩镇入朝，劝吴王称帝，将行，有疾，乃遣知询奉表劝进，因留代知诰执政。知诰草表欲求洪州节度使，俟旦上之，是夕，温凶问至，乃止。知询亟归金陵。吴主赠温齐王，谥曰忠武。\u003cbr/\u003e\u003cbr/\u003e     山南西道节度使张筠久疾，将佐请见，不许。副使苻彦琳等疑其已死，恐左右有奸谋，请权交符印；筠怒，收彦琳及判官都指挥使下狱，诬以谋反。诏取彦琳等诣阙，按之无状，释之；徙筠为西都留守。\u003cbr/\u003e\u003cbr/\u003e     癸卯，以保义节度使石敬瑭为宣武节度使，兼侍卫亲军马步都指挥使。\u003cbr/\u003e\u003cbr/\u003e     十一月，庚戌，吴王即皇帝位，追尊孝武王曰武皇帝，景王曰景皇帝，宣王曰宣皇帝。安重诲议伐吴，帝不从。\u003cbr/\u003e\u003cbr/\u003e     甲子，吴大赦，改元乾贞。\u003cbr/\u003e\u003cbr/\u003e     丙子，吴主尊太妃王氏曰皇太后，以徐知询为诸道副都统、镇海宁国节度使兼侍中，加徐知诰都督中外诸军事。\u003cbr/\u003e\u003cbr/\u003e     十二月，戊寅朔，孟知祥发民丁二十万修成都城。\u003cbr/\u003e\u003cbr/\u003e     吴主立兄庐江公濛为常山王，弟鄱阳公澈为平原王，兄子南昌公珙为建安王。\u003cbr/\u003e\u003cbr/\u003e     初，晋阳相者周玄豹尝言帝贵不可言，帝即位，欲召诣阙。赵凤曰：“玄豹言陛下当为天子，今已验矣，无所复询。若置之京师，则轻躁狂险之人必辐辏其门，争问吉凶。自古术士妄言，致人族灭者多矣，非所以靖国家也。”帝乃就除光禄卿致仕，厚赐金帛而已。\u003cbr/\u003e\u003cbr/\u003e     中书舍人马缟请用汉光武故事，七庙之外别立亲庙；中书门下奏请如汉孝德、孝仁皇例，称皇不称帝。帝欲兼称帝，群臣乃引德明、玄元、兴圣皇帝例，皆立庙京师；帝令立于应州旧宅，自高祖考妣以下皆追谥曰皇帝、皇后，墓曰陵。\u003cbr/\u003e\u003cbr/\u003e     汉主如康州。\u003cbr/\u003e\u003cbr/\u003e     是岁，蔚、代缘边粟斗不过十钱。\u003cbr/\u003e\u003cbr/\u003e     天成三年戊子，公元九二八年春，正月，丁巳，吴主立子琏为江都王，璾为江夏王，璯为宜春王，宣帝子庐陵公玢为南阳王。\u003cbr/\u003e\u003cbr/\u003e     昭义节度使毛璋所为骄僣，时报赭袍，纵酒为戏，左右有谏者，剖其心而视之。帝闻之，征为右金吾卫上将军。\u003cbr/\u003e\u003cbr/\u003e     契丹陷平州。\u003cbr/\u003e\u003cbr/\u003e     二月，丁丑朔，日有食之。\u003cbr/\u003e\u003cbr/\u003e     帝将如邺都，时扈驾诸军家属甫迁大梁，又闻将如邺都，皆不悦，詾詾有流言。帝闻之，不果行。\u003cbr/\u003e\u003cbr/\u003e     吴自庄宗灭梁以来，使者往来不绝。庚辰，吴使者至，安重诲以为杨敢与朝廷抗礼，遣使窥觇，拒而不受，自是遂与吴绝。\u003cbr/\u003e\u003cbr/\u003e     张筠至长安，守兵闭门拒之；筠单骑入朝，以为左卫上将军。\u003cbr/\u003e\u003cbr/\u003e     壬辰，宁江节度使西方邺攻拔归州；未几，荆南复取之。\u003cbr/\u003e\u003cbr/\u003e     枢密使、同平章事孔循，性狡佞，安重诲亲信之。帝欲为皇子娶重诲女，循谓重诲曰：“公职居近密，不宜复与皇子为婚。”重诲辞之。久之，或谓重诲曰：“循善离间人，不可置之密地。”循知之，阴遣人结王德妃，求纳其女；德妃请娶循女为从厚妇，帝许之。重诲大怒，乙未，以循同平章事，充忠武节度使兼东都留守。重诲性强愎。秦州节度使华温琪入朝，请留阙下，帝嘉之，除左骁卫上将军，月别赐钱谷。岁馀，帝谓重诲曰：“温琪旧人，宜择一重镇处之。”重诲对以无阙。他日，帝屡言之，重诲愠曰：“臣累奏无阙，惟枢密使可代耳。”帝曰：“亦可。”重诲无以对。温琪闻之惧，数月不出。重诲恶成德节度使、同平章事王建立，奏建立与王都交结，有异志。建立亦奏重诲专权，求入朝面言其状，帝召之。既至，言重诲与宣徽使判三司张延朗结婚，相表里，弄威福。三月，辛亥，帝见重诲，气色甚怒，谓曰：“今与卿一镇自休息，以王建立代卿，张延朗亦除外官。”重诲曰：“臣披荆棘事陛下数十年，值陛下龙飞，承乏机密，数年间天下幸无事。今一旦弃之外镇，臣愿闻其罪！”帝不怿而起，以语宣徽使朱弘昭，弘昭曰：“陛下平日待重诲如左右手，奈何以小忿弃之！愿垂三思。”帝寻召重诲慰抚之。明日，建立辞归镇，帝曰：“卿比奏欲入分朕忧，今复去何之！”会门下侍郎兼刑部尚书、同平章事郑珏请致仕；己未，以珏为左仆射致仕，癸亥，以建立为右仆射兼中书侍郎、同平章事、判三司。\u003cbr/\u003e\u003cbr/\u003e     孟知祥屡与董璋争盐利，璋诱商旅贩东川盐入西川，知祥患之，乃于汉州置三场重征之，岁得钱七万缗，商旅不复之东川。\u003cbr/\u003e\u003cbr/\u003e     楚王殷如岳州，遣六军使袁诠、副使王环、监军马希瞻将水军击荆南，高季兴以水军逆战。至刘郎洑，希瞻夜匿战舰数十艘于港中；诘旦，两军合战，希瞻出战舰横击之，季兴大败，俘斩以千数，进逼江陵。季兴请和，归史光宪于楚。军还，楚王殷让环不遂取荆南，环曰：“江陵在中朝及吴、蜀之间，四战之地也，宜存之以为吾抜蔽。”殷说。环每战，身先士卒，与从同甘苦；常置针药于座右，战罢，索伤者于帐前，自傅治之。士卒隶环麾下者相贺曰：“吾属得死所矣。”故所向有功。楚大举水军击汉，围封州。汉主以《周易》筮之，遇《大有》，于是大赦，改元大有；命左右街使苏章将神弩三千、战舰百艘救封州。章至贺江，沉铁縦于水，两岸作巨轮挽縦，筑长堤以隐之，伏壮士于堤中。章以轻舟逆战，阳不利，楚人逐之，入堤中；挽轮举縦，楚舰不能进退，以强弩夹水射之，楚兵大败，解围遁去。汉主以章为封州团练使。\u003cbr/\u003e\u003cbr/\u003e     夏，四月，以邺都留守从荣为河东节度使、北都留守，以客省使太原冯趕为副留守，夹马指挥使新平杨思权为步军都指挥使以佐之。戊寅，以宣武节度使石敬瑭为邺都留守、天雄节度使，加同平章事；以枢密使范延光为成德节度使。丙戌，以枢密使安重诲兼河南尹，以河南尹从厚为宣武节度使，仍判六军诸卫事。吴右雄武军使苗璾、静江统军王彦章将水军万人攻楚岳州，至君山，楚王殷遣右丞相许德勋将战舰千艘御之。德勋曰：“吴人掩吾不备，见大军，必惧而走。”乃潜军角子湖，使王环夜帅战舰三百，屯杨林浦，绝吴归路。迟明，吴人进军荆江口，将会荆南兵攻岳州，丁亥，至道人矶。德勋命战棹都虞侯詹信以轻舟三百出吴军后，德勋以大军当其前，夹击之，吴军大败，虏璾及彦章以归。\u003cbr/\u003e\u003cbr/\u003e     初，义武节度使兼中书令王都镇易定十馀年，自除刺史以下官，租赋皆赡本军。及安重诲用事，稍以法制裁之；帝亦以都篡父位，恶之。时契丹数犯塞，朝廷多屯兵于幽、易间，大将往来，都阴为之备，浸成猜阻。都恐朝迁移之它镇，腹心和昭训劝都为自全之计，都乃求婚于卢龙节度使赵德钧。又知成德节度使王建立与安重诲有隙，遣使结为兄弟，阴与之谋复河北故事，建立阳许而密奏之。都又以蜡书遗青、徐、潞、益、梓五帅，离间之。又遣人说北面副招讨使归德节度使王晏球，晏球不从；乃以金遗晏球帐下，使图之，不克；癸巳，晏球以都反状闻，诏宣徽使张延朗与北面诸将议讨之。\u003cbr/\u003e\u003cbr/\u003e     戊戌，吴徙常山王濛为临川王。\u003cbr/\u003e\u003cbr/\u003e     庚子，诏削夺王都官爵。壬寅，以王晏球为北面讨使，权知定州行州事，以横海节度使安审通为副招讨使，以郑州防御使张虔钊为都监，发诸道兵会讨定州。是日，晏球攻定州，拔其北关城。都以重赂求救于奚酋秃馁，五月，秃馁以万骑突入定州，晏球退保曲阳，都与秃馁就攻之。晏球与战于嘉山下，大破之。秃馁以二千骑奔还定州。晏球追至城门，因进攻之，得其西关城。定州城坚，不可攻，晏球增修西关城以为行府，使三州民输税供军食而守之。\u003cbr/\u003e\u003cbr/\u003e     辛酉，以天雄节度副使赵敬怡为枢密使。\u003cbr/\u003e\u003cbr/\u003e     王晏球闻契丹发兵救定州，将大军趣望都，遣张延朗分兵退保新乐，延朗遂之真定，留赵州刺史朱建丰将兵修新乐城。契丹已自他道入定州，与王都夜袭新乐，破之，杀建丰。乙丑，王晏球、张延朗会于行唐，丙寅，至曲阳。王都乘胜，悉其众与契丹五千骑合万馀人，邀晏球等于曲阳，丁卯，战于城南。晏球集诸将校令之曰：“王都轻而骄，可一战擒也。今日，诸君报国之时也。悉去弓矢，以短兵击之，回顾者斩！”于是骑兵先进，奋，楇挥剑，直冲其陈，大破之，僵尸蔽野；契丹死者过半，馀众北走；都与秃馁得数骑，仅免。卢龙节度使赵德钧邀击契丹，北走者殆无孑遗。\u003cbr/\u003e\u003cbr/\u003e     吴遣使求和于楚，请苗璾、王彦章；楚王殷归之，使许德勋饯之。德勋谓二人曰：“楚国虽小，旧臣宿将犹在，愿吴朝勿以措怀。必俟众驹争皂栈，然后可图也。”时殷多内宠，嫡庶无别，诸子骄奢，故德勋语及之。六月，辛巳，高季兴复请称藩于吴，吴进季兴爵秦王，帝诏楚王殷讨之。殷遣许德勋将兵攻荆南，以其子希范为监军，次沙头。季兴从子云猛指挥使从嗣单骑造楚壁，请与希范挑战决胜，副指挥使廖匡齐出与之斗，拉杀之。季兴惧，明日，请和，德勋还。匡齐，赣人也。\u003cbr/\u003e\u003cbr/\u003e     王晏球知定州有备，未易急攻，朱弘昭、张虔钊宣言大将畏怯，有诏促令攻城。晏球不得已，乙未，攻之，杀伤将士三千人。\u003cbr/\u003e\u003cbr/\u003e     先是，诏发西川兵戍夔州，孟知祥遣左肃边指挥使毛重威将三千人往。顷之，知祥奏“夔、忠、万三州已平，请召戍兵还，以省馈运。”帝不许。知祥阴使人诱之，重威帅其众鼓噪逃归。帝命按其罪，知祥请而免之。\u003cbr/\u003e\u003cbr/\u003e     陕州行军司马王宗寿请葬故蜀主王衍，秋，七月，乙巳，赠衍顺正公，以诸侯礼葬之。\u003cbr/\u003e\u003cbr/\u003e     北面招讨使安审通卒。\u003cbr/\u003e\u003cbr/\u003e     东都民有犯私黮者，留守孔循族之。或请听民造黮，而于秋税亩收五钱；己未，敕从之。\u003cbr/\u003e\u003cbr/\u003e     壬戌，契丹复遣其酋长惕隐将七千骑救定州，王晏球逆战于唐河北，大破之；甲子，追至易州，时久雨水涨，契丹为唐所俘斩及陷溺死者，不可胜数。\u003cbr/\u003e\u003cbr/\u003e     戊辰，北威武节度使王延钧为闽王。\u003cbr/\u003e\u003cbr/\u003e     契丹北走，道路泥泞，人马饥疲，入幽州境。八月，甲戌，赵德钧遣牙将武从谏将精骑邀击之，分兵扼险要，生擒惕隐等数百人；馀众散投村落，村民以白梃击之，其得脱归国者不过数十人。自是契丹沮气，不敢轻犯塞。\u003cbr/\u003e\u003cbr/\u003e     初，庄宗徇地河北，获小儿，畜之宫中，及长，赐姓名曰李继陶；帝即位，纵遣之。王都得之，使衣黄袍坐堞间，谓王晏球曰：“此庄宗皇帝子也，已即帝位。公受先朝厚恩，曾不念乎！”晏球曰：“此公作小数竟何益！吾今教公二策，不悉众决战，则束手出降耳，自馀无以求生也。”","cnt":0,"sort":6630474,"author":"司马光","prev":"6630473.html","next":"6630475.html","book_title":"资治通鉴","updateTimeFmt":"2024-03-28 17:25:38","category":"都市小说"}