{"id":0,"code":"6630041.html","title":"第318章 (1)","latest_chapter_name":"正文 第800章 (3)","xiao_shuo_code":"9226","content":"\u003cbr/\u003e\u003cbr/\u003e    宋纪四（起重光协洽，尽旃蒙大渊献，凡五年）\u003cbr/\u003e\u003cbr/\u003e     太祖文皇帝上之下\u003cbr/\u003e\u003cbr/\u003e     元嘉八年辛未，公元四三一年春，正月，壬午朔，燕大赦，改元大兴。\u003cbr/\u003e\u003cbr/\u003e     丙申，檀道道济等自清水救滑台，魏叔孙建、长孙道生拒之。丁酉，道济至寿张，遇魏安平公乙谢眷，道济帅宁塑将军王仲德、骁骑将军段宏奋击，大破之；转战至高梁亭，斩魏济州刺史悉烦库结。\u003cbr/\u003e\u003cbr/\u003e     夏主击秦将姚献，败之；遂遣其叔父北平公韦伐帅众一万攻南安。城中大饥，人相食。秦侍中、征虏将军出连辅政，侍中、右卫将军乞伏延祚，吏部尚书乞伏跋跋，逾城奔夏；秦王暮末穷蹙，舆榇出降，并沮渠兴国送于上邽。秦太子司直焦楷奔广宁，泣谓其父遗曰：“大人荷国宠灵，居藩镇重任。今本朝颠覆，岂得不率见众唱大义以殄寇仇！”遗曰：“今主上已陷贼庭，吾非爱死而忘义，顾以大兵追之，是趣绝其命也。不如择王族之贤者，奉以为主而伐之，庶有济也。”楷乃筑誓众，二旬之间，赴者万馀人。会遗病卒，楷不能独举事，亡奔河西。二月，戊午，以尚书右仆射江夷为湘州刺史。\u003cbr/\u003e\u003cbr/\u003e     檀道济等进至济上，二十馀日间，前后与魏三十馀战，道济多捷。军至历城，叔孙建等纵轻骑邀其前后，焚烧谷草。道济军乏食，不能进。由是安颉、司马楚之等得专力攻滑台，魏主复使楚兵将军王慧龙助之。朱修之坚守数月，粮尽，与士卒熏鼠食之。辛酉，魏克滑台，执修之及东郡太守申谟，虏获万馀人。谟，钟之曾孙也。\u003cbr/\u003e\u003cbr/\u003e     癸酉，魏主还平城，大飨，告庙，将帅及百官皆受赏，战士赐复十年。\u003cbr/\u003e\u003cbr/\u003e     于是魏南鄙大水，民多饿死。尚书令刘絜言于魏主曰：“自顷边寇内侵，戎车屡驾；天赞圣明，所在克殄；方难既平，皆蒙优锡。而郡国之民，虽不征讨，服勤农桑，以供军国，实经世之大本，府库之所资。今自山以东，遍遭水害，应加哀矜，以弘覆育。”魏主从之，复境内一岁租赋。\u003cbr/\u003e\u003cbr/\u003e     檀道济等食尽，自历城引还；军士有亡降魏者，具告之。魏人追之，众恟惧，将溃。道济夜唱筹量沙，以所馀少米覆其上。及旦，魏军见之，谓道济资粮有馀，以降者为妄而斩之。时道济兵少，魏兵甚盛，骑士四合。道济命军士皆被甲，己白服乘舆，引兵徐出。魏人以为有伏兵，不敢逼，稍稍引退，道济全军而返。\u003cbr/\u003e\u003cbr/\u003e     青州刺史萧思话闻道济南归，欲委镇保险，济南太守萧承之固谏，不从。丁丑，思话弃镇奔平昌；参军刘振之戍下邳，闻之，亦委城走。魏军竟不至，而东阳积聚已为百姓所焚。思话坐征，系尚方。\u003cbr/\u003e\u003cbr/\u003e     燕王立夫人慕容氏为王后。\u003cbr/\u003e\u003cbr/\u003e     庚戌，魏安颉等还平城。魏主嘉朱修之守节，拜侍中，妻以宗女。\u003cbr/\u003e\u003cbr/\u003e     初，帝之遣到彦之也，戒之曰：“若北国兵动，先其未至，径前入河；若其不动，留彭城勿进。”及安颉得宋俘，魏主始闻其言。谓公卿曰：“卿辈前谓我用崔浩计为谬，惊怖固谏。常胜之家，始皆自谓逾人，至于归终，乃不能及。”\u003cbr/\u003e\u003cbr/\u003e     司马楚之上疏，以为诸方已平，请大举伐宋，魏主以兵久劳，不许。徽楚之为散骑常侍，以王慧龙为荥阳太守。\u003cbr/\u003e\u003cbr/\u003e     慧龙在郡十年，农战并修，大著声绩，归附者万馀家。帝纵反间于魏，云“慧龙自以功高位下，欲引宋人入寇，因执司马楚之以叛。”魏主闻之，赐慧龙玺书曰：“刘义隆畏将军如虎，欲相中害，朕自知之。风尘之言，想不足介意。”帝复遣客吕玄伯刺之，曰：“得慧龙首，封二百户男，赏绢千匹。”玄伯诈为降人，求屏人有所论；慧龙疑之，使人探其怀，得尺刀。玄伯叩头请死，慧龙曰：“各为其主耳。”释之。左右谏曰：“宋人为谋未已，不杀玄伯，无以制将来。”慧龙曰：“死生有命，彼亦安能害我！我以仁义为抜蔽，又何忧乎！”遂舍之。\u003cbr/\u003e\u003cbr/\u003e     夏五月，庚寅，魏主如云中。\u003cbr/\u003e\u003cbr/\u003e     六月，乙丑，大赦。\u003cbr/\u003e\u003cbr/\u003e     夏主杀乞伏暮末及其宗族五百人。\u003cbr/\u003e\u003cbr/\u003e     夏主畏魏人之逼，拥秦民十馀万口，自治城济河，欲击河西王蒙逊而夺其地。吐谷浑王慕瓂遣益州刺史慕利延、宁州刺史拾虔帅骑三万，乘其半济，邀击之，执夏主定以归，沮渠兴国被创而死。拾虔，树洛干之子也。\u003cbr/\u003e\u003cbr/\u003e     魏之边吏获柔然逻者二十馀人，魏主赐衣服而遣之，柔然悦。闰月，乙未，柔然敕连可汗遣使诣魏，魏主厚礼之。\u003cbr/\u003e\u003cbr/\u003e     魏主遣散骑侍郎周绍来聘，且求昏；帝依违答之。\u003cbr/\u003e\u003cbr/\u003e     荆州刺史江夏王义恭，年寝长，欲专政事，长史刘湛每裁抑之，遂与湛有隙。帝心重湛，使人诘让义恭，且和解之。是时，王华、王昙首皆卒，领军将军殷景仁素与湛善，白帝以时贤零落，征湛为太子詹事，加给事中，共参政事。以雍州刺史张邵代湛为抚军长史、南蛮校尉。顷之，邵坐在雍州营私畜聚，赃满二百四十五万，下廷尉，当死。左卫将军谢述上表，陈邵先朝旧勋，蒙优贷。帝手诏酬纳，免邵官，削爵土。述谓其子综曰：“主上矜邵夙诚，特加曲恕，吾所言谬会，故特见酬纳耳。若此迹宣布，则为侵夺主恩，不可之大者也。”使综对前焚之。帝后谓邵曰：“卿之获免，谢述有力焉。”\u003cbr/\u003e\u003cbr/\u003e     秋，七月，己酉，魏主如河西。\u003cbr/\u003e\u003cbr/\u003e     八月，乙酉，河西王蒙逊遣子安周入待于魏。\u003cbr/\u003e\u003cbr/\u003e     吐谷浑王慕瓂遣侍郎谢太宁奉表于魏，请送赫连定。己丑，魏以慕瓂为大将军，封西秦王。\u003cbr/\u003e\u003cbr/\u003e     左仆射临川王义庆固求解职；甲辰，以义庆为中书令，丹阳尹如故。\u003cbr/\u003e\u003cbr/\u003e     九月，癸丑，魏主还宫。庚申，加太尉长孙嵩柱国大将军。以左光禄大夫崔浩为司徒，征西大将军长孙道生为司空。道生性清俭，一熊皮鄣泥，数十年不易。魏主使歌工历颂群臣曰：“智如崔浩，廉若道生。”\u003cbr/\u003e\u003cbr/\u003e     魏主欲选使者诣河西，崔浩荐尚书李顺，乃以顺为太常。拜河西王蒙逊为侍中、都督凉州、西域、羌、戎诸军事、太傅、行征西大将军、凉州牧、凉王，王武威、张掖、敦煌、酒泉、西海、金城、西平七郡。册曰：“盛衰存亡，与魏升降。北尽穷发，南极庸，西被崐岭，东至河曲，王实征之，以夹辅皇室。”置将相、群卿、百官，承制假授，建天子旌旗，出入警跸，如汉初诸侯王故事。\u003cbr/\u003e\u003cbr/\u003e     壬申，魏主诏曰：“今二寇摧殄，将偃武修文，理废职，举逸民。范阳卢玄、博陵崔绰、赵郡李灵、河间邢颍、勃海高允、广平游雅、太原张伟等，皆贤俊之胄，冠冕州邦。《易》曰：‘我有好爵，吾与尔縻之。’如玄之比者，尽敕州郡以礼发遣。”遂征玄等及州郡所遣至者数百人，差次叙用。崔绰以母老固辞。玄等皆拜中书博士。玄，谌之曾孙；灵，顺之从父兄也。\u003cbr/\u003e\u003cbr/\u003e     玄舅崔浩，每与玄言，辄叹曰：“对子真使我怀古之情更深。”浩欲大整流品，明辨姓族。玄止之曰：“夫创制立事，各有其时；乐为此者，讵有几人！宜加三思。”浩不从，由是得罪于众。\u003cbr/\u003e\u003cbr/\u003e     初，魏昭成帝始制法令：“反逆者族。其馀当死者听入金、马赎罪。杀人者听与死家马牛、葬具以平之。盗官物，一备五；私物，一备十。”四部大人共坐王庭决辞讼，无系讯连逮之苦，境内安之。太祖入中原，患前代律令峻密，命三公郎王德删定，务崇简易。季年被疾，刑罚滥酷；太宗承之，吏文亦深。冬，十月，戊寅，世祖命崔浩更定律令，除五岁、四岁刑，增一年刑；巫蛊者，负羖羊、抱犬沉诸渊。初令官阶九品者得以官爵除刑。妇人当刑而孕，产后百日乃决。阙左悬登闻鼓，以达冤人。\u003cbr/\u003e\u003cbr/\u003e     魏主如漠南，十一月，丙辰，北部敕勒莫弗库若干帅所部数万骑，驱鹿数百万头，诣魏主行在。魏主大猎以赐从官。十二月，丁丑，还宫。\u003cbr/\u003e\u003cbr/\u003e     是岁，凉王改元义和。\u003cbr/\u003e\u003cbr/\u003e     林邑王范阳迈寇九德，交州兵击却之。\u003cbr/\u003e\u003cbr/\u003e     元嘉九年壬申，公元四三二年春，正月，丙午，魏主尊保太后窦氏为皇太后，立贵人赫连氏为皇后，子晃为皇太子。大赦，改元延和。\u003cbr/\u003e\u003cbr/\u003e     燕王立慕容后之子王仁为太子。\u003cbr/\u003e\u003cbr/\u003e     三月，庚戌，卫将军王弘进位太保，加中书监。丁巳，征南大将军檀道济进位司空，还镇寻阳。\u003cbr/\u003e\u003cbr/\u003e     壬申，吐谷浑王慕瓂送赫连定于魏，魏人杀之。慕瓂上表曰：“臣俘擒僣逆，献捷王府，爵秩虽崇而士不增廓，车旗既饰而财不周赏，愿垂鉴察。”魏主下其议。公卿以为：“慕瓂所致唯定而已，塞外之民皆为己有，而贪求无厌，不可许也。”魏主乃诏曰：“西秦王所得金城、枹罕、陇西之地，朕即与之，乃是裂土，何须复廓。西秦款至，绵绢随使疏数，临时增益，非一赐而止也。”自是慕瓂贡使至魏者稍简。魏方士祁纤奏改代为万年，以代尹为万年尹，代令为万年令。崔浩曰：“昔太祖应天受命，兼称代、魏以法殷商。国家积德，当享年万亿，不待假名以为益也。纤之所闻，皆非正义，复旧号。”魏主从之。\u003cbr/\u003e\u003cbr/\u003e     夏，五月，壬申，华容文昭公王弘卒。弘明敏有思致，而轻率少威仪，性褊隘，好折辱人，人以此少之。虽贵显，不营财利；及卒，家无馀业。帝闻之，特赐钱百万，米千斛。\u003cbr/\u003e\u003cbr/\u003e     魏主治兵于南郊，谋伐燕。\u003cbr/\u003e\u003cbr/\u003e     帝遣使者赵道生聘于魏。\u003cbr/\u003e\u003cbr/\u003e     六月，戊寅，司徒、南徐州刺史彭城王义康改领扬州刺史。\u003cbr/\u003e\u003cbr/\u003e     诏分青州置冀州，治历城。\u003cbr/\u003e\u003cbr/\u003e     吐谷浑王慕瓂遣其司马赵叔入贡，且来告捷。\u003cbr/\u003e\u003cbr/\u003e     庚寅，魏主伐燕。命太子晃录尚书事，时晃才五岁。又遣左仆射安原、建宁王崇等屯漠南以备柔然。\u003cbr/\u003e\u003cbr/\u003e     辛卯，魏主遣散骑常侍邓颖来聘。\u003cbr/\u003e\u003cbr/\u003e     乙未，以吐谷浑王慕瓂为都督西秦、河、沙三州诸军事、征西大将军、西秦、河二州刺史，进爵陇西王，且命慕瓂悉归南方将士先没于夏者，得百五十馀人。\u003cbr/\u003e\u003cbr/\u003e     又加北秦州刺史杨难当征西将军。难当以兄子保宗为镇将军，镇宕昌；以其子为秦州刺史，守上邽。保宗谋袭难当，事泄，难当囚之。\u003cbr/\u003e\u003cbr/\u003e     壬寅，以江夏王义恭为都督南衮等六州诸军事、开府仪同三司、南衮州刺史，临川王义庆为都督荆、雍等七州诸军事、荆州刺史，竟陵王义宣为中书监，衡阳王义秀为南徐州刺史。初，高祖以刑州居上流之重，土地广远，资实兵甲居朝廷之半，故遗诏令诸子居之。上以义庆宗室令美，且烈武王有大功于社稷，故特用之。\u003cbr/\u003e\u003cbr/\u003e     秋，七月，己未，魏主至濡水。庚申，遣安东将军奚斤发幽州民及密云丁零万馀人，运攻具，出南道，会和龙。魏主至辽西，燕王遣其侍御史崔聘奉牛酒犒师。己巳，魏主至和龙。\u003cbr/\u003e\u003cbr/\u003e     庚午，以领军将军殷景仁为尚书仆射，太子詹事刘湛为领军将军。\u003cbr/\u003e\u003cbr/\u003e     益州刺史刘道济，粹之弟也，信任长史费谦、别驾张熙等，聚敛兴利，伤政害民，立官冶，禁民鼓铸而贵卖铁器，商贾失业，吁嗟满路。\u003cbr/\u003e\u003cbr/\u003e     流民许穆之，变姓名称司马飞龙，自云晋室近亲，往依氐王杨难当。难当因民之怨，资飞龙以兵，使侵扰益州。飞龙招合蜀人，得千馀人，攻杀巴兴令，逐阴平太守；道济遣军击斩之。道济欲以五城人制氐奴、梁显为参军督护，费谦固执不与。氐奴等与乡人赵广构扇县人，诈言司马殿下犹在阳泉山中，聚众得数千人，引向广汉；道济参军程展会治中李抗之，将五百人击之，皆败死。巴西人诏唐频聚众应之，赵广等进攻涪城，陷之。于是涪陵、江阳、遂宁诸郡守皆弃城走，蜀土侨、旧俱反。\u003cbr/\u003e\u003cbr/\u003e     燕石城太守李崇等十郡降于魏。魏主发其民三万穿围暂以守和龙。崇，绩之子也。\u003cbr/\u003e\u003cbr/\u003e     八月，燕王使数万人出战，魏昌黎公丘等击破之，死者万馀人。燕尚书高绍帅万馀家保羌胡固；辛巳，魏主攻绍，斩之。平东将军贺多罗攻带方，抚军大将军永昌王健攻建德，骠骑大将军乐平王丕攻冀阳，皆拔之。九月，乙卯，魏主引兵西还，徙营丘、成周、辽东、乐浪、带方、玄菟六郡民三万家于幽州。\u003cbr/\u003e\u003cbr/\u003e     燕尚书郭渊劝燕王送款献女于魏，乞为附庸。燕王曰：“负衅在前，结忿已深，降附取死，不如守志更图也。”\u003cbr/\u003e\u003cbr/\u003e     魏主之围和龙也，宿卫之士多在战陈，行宫人少。云中镇将朱受之谋与南人袭杀魏主，因入和龙，浮海南归；以告冠军将军毛修之，毛修之不从，乃止。既而事泄，朱修之逃奔燕。魏人数伐燕，燕王遣修之南归求救。修之泛海至东莱，遂还建康，拜黄门侍郎。\u003cbr/\u003e\u003cbr/\u003e     赵广等进攻成都，刘道济婴城自守。贼众顿聚日久，不见司马飞龙，欲散去。广惧，将三千人及羽仪诣阳泉寺，诈云迎飞龙。至则谓道人枹罕程道养曰：“汝但自言是飞龙，则坐享富贵；不则断头！”道养惶怖许诺。广乃推道养为蜀王、车骑大将军、益、梁二州牧，改元泰始，备置百官。以道养弟道助为骠骑将军、长沙王，镇涪城；赵广、帛氐奴、梁显及其党张寻、严遐皆为将军，奉道养还成都，众至十馀万，四面围城，使人谓道济曰：“但送费谦、张熙来，我辈自解去。”道济遣中兵参军裴方明、任浪之各将千馀人出战，皆败还。\u003cbr/\u003e\u003cbr/\u003e     冬，十一月，乙巳，魏主还平城。\u003cbr/\u003e\u003cbr/\u003e     壬子，以少府中山甄法崇为益州刺史。\u003cbr/\u003e\u003cbr/\u003e     初，燕王嫡妃王氏，生长乐公崇，崇于兄弟为最长。及即位，立慕容氏为王后，王氏不得立，又黜崇，使镇肥如。崇母弟广平公朗、乐陵公邈相谓曰：“今国家将亡，人无愚智皆知之。王复受慕容后谮，吾兄弟死无日矣！”乃相与亡奔辽西，说崇使降魏，崇从之。会魏主使给事郎王德招崇，十二月，己丑，崇使邈如魏，请举郡降。燕王闻之，使其将封羽围崇于辽西。\u003cbr/\u003e\u003cbr/\u003e     魏主征诸名士之未仕者，州郡多逼遣之。魏主闻之，下诏令守宰以礼申谕，任其进退，毋得逼遣。\u003cbr/\u003e\u003cbr/\u003e     初，帝以少子绍为庐陵孝献王嗣，以江夏王义恭子郎为营阳王嗣；庚寅，封绍为庐陵王，郎为南丰县王。\u003cbr/\u003e\u003cbr/\u003e     裴方明等复出击程道养营，破之，焚其积聚。","cnt":0,"sort":6630041,"author":"司马光","prev":"6630040.html","next":"6630042.html","book_title":"资治通鉴","updateTimeFmt":"2024-03-28 17:25:38","category":"都市小说"}