{"id":0,"code":"6630090.html","title":"第367章 (2)","latest_chapter_name":"正文 第800章 (3)","xiao_shuo_code":"9226","content":"\u003cbr/\u003e\u003cbr/\u003e    魏有司奏：“广川王妃葬于代都，未审以新尊从旧卑，以旧卑就新尊？”魏主曰：“代人迁洛者，宜悉葬邙山。其先有夫死于代者，听妻还葬；夫死于洛者，不得还代就妻。其馀州之人，自听从便。”丙辰，诏：“迁洛之民死，葬河南，不得还北。”于是代人南迁者悉为河南洛阳人。\u003cbr/\u003e\u003cbr/\u003e     戊午，魏改用长尺、大斗，其法依《汉志》为之。\u003cbr/\u003e\u003cbr/\u003e     上之废郁林王也，许萧谌以扬州；既而除领军将军、南徐州刺史。谌恚曰：“见炊饭，推以与人。”谌恃功，颇干预朝政，所欲选用，辄命尚书使为申论。上闻而忌之，以萧诞、萧诔方将兵拒魏，隐忍不发。壬戌，上游华林园，与谌及尚书令王晏等数人宴，尽欢；坐罢，留谌晚出，至华林阁，仗身执还入省。上遣左右莫智明数谌曰：“隆昌之际，非卿无有今日。今一门二州、兄弟三封，朝廷相报，止可极此。卿忄互怀怨望，乃云炊饭已熟，合甑与人邪！今赐卿死！”遂杀之，并其弟诔；以黄门郎萧衍为司州别驾，往执诞，杀之。谌好术数，吴兴沈文猷常语之曰：“君相不减高帝。”谌死，文猷亦伏诛。谌死之日，上又杀西阳王子明、南海王子罕、邵陵王子贞。乙丑，以右卫将军萧坦之为领军将军。\u003cbr/\u003e\u003cbr/\u003e     魏高闾上言：“邺城密皇后庙颓圮，请更葺治；若谓已配飨太庙，即宜罢毁。”诏罢之。\u003cbr/\u003e\u003cbr/\u003e     魏拓跋英之寇汉中也，沮水氐杨馥之为齐击武兴氐杨集始，破之。秋，七月，辛卯，以馥之为北秦州刺史、仇池公。\u003cbr/\u003e\u003cbr/\u003e     八月，乙巳，魏选武勇之士十五万人为羽林、虎贲以充宿卫。\u003cbr/\u003e\u003cbr/\u003e     魏金墉宫成，立国子、太学、四门小学于洛阳。\u003cbr/\u003e\u003cbr/\u003e     魏高祖游华林园，观故景阳山，黄门侍郎郭祚曰：“山水者，仁智之所乐，宜复修之。”帝曰：“魏明帝以奢失之于前，朕岂可袭之于后乎！”帝好读书，手不释卷，在舆、据鞍，不忘讲道。善属文，多于马上口占，既成，不更一字；自太和十年以后，诏策皆自为之。好贤乐善，情如饥渴，所与游接，常寄以布素之意，如李冲、李彪、高闾、王萧、郭祚、宋弁、刘芳、崔光、邢峦之徒，皆以文雅见亲，贵显用事；制礼作乐，郁然可观，有太平之风焉。\u003cbr/\u003e\u003cbr/\u003e     治书侍御史薛聪，辨之曾孙也，弹劾不避强御，帝或欲宽贷者，聪辄争之。帝每曰：“朕见薛聪，不能不惮，何况诸人也！”自是贵戚敛手。累迁直阁将军，兼给事黄门侍郎、散骑常侍，帝外以德器遇之，内心以膂为寄，亲卫禁兵，悉聪管领，故终太和之世，恒带直阁将军。群臣罢朝之后，聪桓陪侍帷幄，言兼昼夜，时政得失，动辄匡谏，事多听允；而重厚沉密，外莫窥其际。帝欲进以名位，辄苦让不受。帝亦雅相体悉，谓之曰：“卿天爵自高，固非人爵之所能荣也。”\u003cbr/\u003e\u003cbr/\u003e     九月，庚午，魏六宫、文武悉还于洛阳。\u003cbr/\u003e\u003cbr/\u003e     丙戌，魏主如邺，屡至相州刺史高闾之馆，美其治效，赏赐甚厚。闾数请本州，诏曰：“闾以悬车之年，方求衣锦，知进忘退，有尘谦德；可降号平北将军。朝之老成，宜遂情愿，徙授幽州刺史，令存劝两修，恩法并举。”以高阳王雍为相州刺史，戒之曰：“作牧亦易亦难：‘其身正，不令而行。所以易；’其身不正，虽令不从，所以难。”\u003cbr/\u003e\u003cbr/\u003e     己丑，徙南平王宝攸为郡陵王，蜀郡王子文为西阳王，广汉王子峻为衡阳王，临海王昭季为巴陵王，永嘉王昭粲为桂阳王。\u003cbr/\u003e\u003cbr/\u003e     乙未，魏主自邺还；冬，十月，丙辰，至洛阳。\u003cbr/\u003e\u003cbr/\u003e     壬戌，魏诏：“诸州牧精品属官，考其得失为三等以闻。”又诏：“徐、兖、光、南青、荆、洛六州，严纂戎备，应须赴集。”十一月，丁卯，诏罢世宗东田，毁兴光楼。\u003cbr/\u003e\u003cbr/\u003e     己卯，纳太子妃褚氏，大赦。妃，澄之女也。\u003cbr/\u003e\u003cbr/\u003e     庚午，魏主如委粟山，定圜丘。己卯，帝引诸儒议圜丘礼。秘书令李彪建言：“鲁人将有事于上帝，必先有事于泮宫。请前一日告庙。”从之。甲申，魏主祀圜丘；丙戌，大赦。\u003cbr/\u003e\u003cbr/\u003e     十二月，乙未朔，魏主见群臣于光极堂，宣下品令，为大选之始。光禄勋于烈子登引例求迁官，烈上表曰：“方今圣明之理，朝应廉让，而臣子登引人求进；是臣素无教训，乞行黜落！”魏主曰：“此乃有识之言，不谓烈能办此！”乃引见登，谓曰：“朕将流化天下，以卿父有谦逊之美、直士之风，故进卿为太子翊军校尉。”又加烈散骑常侍，封聊城县子。\u003cbr/\u003e\u003cbr/\u003e     魏主谓群臣曰：“国家从来有一事可叹：臣下莫肯公言得失是也。夫人君患不能纳谏，人臣患不能尽忠。自今朕举一人，如有不可，卿等直言其失；若有才能而朕所不识，卿等亦当举之。如是，得人者有赏，不言者有罪，卿等当知之。”\u003cbr/\u003e\u003cbr/\u003e     丁酉，诏修晋帝诸陵，增置守卫。\u003cbr/\u003e\u003cbr/\u003e     甲子，魏主引见群臣于光极堂，颁赐冠服。\u003cbr/\u003e\u003cbr/\u003e     先是，魏人未尝用钱，魏主始命铸太和五铢。是岁，鼓铸粗备，诏公私用之。\u003cbr/\u003e\u003cbr/\u003e     魏以光城蛮帅田益光为南司州刺史，所统守宰，听其铨置。后更于新蔡立东豫州，以益光为刺史。\u003cbr/\u003e\u003cbr/\u003e     氐王杨炅卒。\u003cbr/\u003e\u003cbr/\u003e     建武三年丙子，公元四九六年春，正月，丁卯，以杨炅子崇祖为沙州刺史，封阴平王。\u003cbr/\u003e\u003cbr/\u003e     魏主下诏，以为：“北人谓土为拓，后为跋。魏之先出于黄帝，以土德王，故为拓跋氏。夫土者，黄口之色，万物之元也；宜改姓元氏。诸功臣旧族自代来者，姓或重复，皆改之。”于是始改拔拔氏为长孙氏，达奚氏为奚氏，乙旃氏为叔孙氏，丘穆陵氏为穆氏，步六孤氏为陆氏，贺赖氏为贺氏，独孤氏为刘氏，贺楼氏为楼氏，勿忸于氏为于氏，尉迟氏为尉氏；其馀所改，不可胜纪。\u003cbr/\u003e\u003cbr/\u003e     魏主雅重门族，以范阳卢敏、清河崔宗伯、荥阳郑羲、太原王琼四姓，衣冠所推，咸纳其女以充后宫。陇西李冲以才识见任，当朝贵重，所结姻姻，莫非清望；帝亦以其女为夫人。诏黄门郎、司徒左长史宋弁定诸州士族，多所升降。又诏以“代人先无姓族，虽功贤之胤，无异寒贱；故宦达者位极公卿，其功、衰亲仍居猥任。其穆、陆、贺、刘、楼、于、嵇、尉八姓，自太祖已降，勋著当世，位尽王公，灼然可知者，且下司州、吏部，勿充猥宫，一同四姓。自此以外，应班士流者，寻续别敕。其旧为部落大人，而皇始已来三世官在给事已上及品登王公者为姓；若本非大人，而皇始已来三世官在尚书已上及品登王公者亦为姓。其大人之后而官不显亦为族；若本非大人而官显者说为族。凡此姓族，皆应审核，勿容伪冒。令司空穆亮、尚书陆琹等详定，务令平允。”琹，之子也。\u003cbr/\u003e\u003cbr/\u003e     魏旧制：王国舍人皆应娶八族及清修之门。威阳王禧娶隶户为之，帝深责之，因下诏为六弟聘室：“前都所纳，可为妾媵。咸阳王禧，可聘故颍川太守陇西李辅女；河南王幹，可聘故中散大夫代郡穆明乐女；广陵王羽，可聘骠骑咨议参军荥阳郑平城女；颍川王雍，可聘故中书博士范阳卢神宝女；始平王勰，可聘廷尉卿陇西李冲女；北海王详，可聘吏部郎中荥阳郑懿女。”懿，羲之子也。\u003cbr/\u003e\u003cbr/\u003e     时赵郡诸李，人物尤多，各盛家风，故世之言高华者，以五姓为首。\u003cbr/\u003e\u003cbr/\u003e     众议以薛氏为河东茂族。帝曰：“薛氏，蜀也，岂可入郡姓！”直阁薛宗起执戟在殿下，出次对曰：“臣之先人，汉末仕蜀，二世复归河东，今六世相袭，非蜀人也。伏以陛下黄帝之胤，受封北土，岂可亦谓之胡邪！今不预郡姓，何以生为！”乃碎戟于地。帝徐曰：“然则朕甲、卿乙乎？”乃入郡姓，仍曰：“卿非‘宗起’，乃‘起宗’也！”","cnt":0,"sort":6630090,"author":"司马光","prev":"6630089.html","next":"6630091.html","book_title":"资治通鉴","updateTimeFmt":"2024-03-28 17:25:38","category":"都市小说"}