{"id":0,"code":"6629722.html","title":"第2章 (2)","latest_chapter_name":"正文 第800章 (3)","xiao_shuo_code":"9226","content":"\u003cbr/\u003e\u003cbr/\u003e    魏文侯以卜子夏、田子方为师，每过段干木之庐必式。四方贤士多归之。文侯与群臣饮酒，乐，而天雨，命驾将适野。左右曰：“今日饮酒乐，天又雨，君将安之？”文侯曰：“吾与虞人期猎，虽乐，岂可无一会期哉！”乃往，身自罢之。韩借师于魏以伐赵。文侯曰：“寡人与赵，兄弟也，不敢闻命。”赵借师于魏以伐韩，文侯应之亦然。二国皆怒而去。已而知文侯以讲于己也，皆朝于魏。魏由是始大于三晋，诸侯莫能与之争。使乐羊伐中山，克之，以封其子击。文侯问于群臣曰：“我何如主？”皆曰：“仁君。”任座曰：“君得中山，不以封君之弟而以封君之子，何谓仁君？”文侯怒，任座趋出。次问翟璜，对曰：“仁君也。”文侯曰：“何以知之？”对曰：“臣闻君仁则臣直。向者任座之言直，臣是以知之。”文侯悦，使翟璜召任座而反之，亲下堂迎之，以为上客。文侯与田子方饮，文侯曰：“钟声不比乎？左高。”田子方笑。文侯曰：“何笑？”子方曰：“臣闻之，君明乐官，不明乐音。今君审于音，臣恐其聋于官也。”文侯曰：“善。”子击出，遭田子方于道，下车伏谒。子方不为礼。子击怒，谓子方曰：“富贵者骄人乎？贫贱者骄人乎？”子方曰：“亦贫贱者骄人耳，富贵者安敢骄人？国君而骄人则失其国，大夫而骄人则失其家。失其国者未闻有以国待之者也，失其家者未闻有以家待之者也。夫士贫贱者，言不用，行不合，则纳履而去耳，安往而不得贫贱哉！”子击乃谢之。文侯谓李克曰：“先生尝有言曰：‘家贫思良妻，国乱思良相。’今所置非成则璜，二子何如？”对曰：“卑不谋尊，疏不谋戚。臣在阙门之外，不敢当命。”文侯曰：“先生临事勿让。”克曰：“君弗察故也。居视其所亲，富视其所与，达视其所举，穷视其所不为，贫视其所不取，五者足以定之矣，何待克哉！”文侯曰：“先生就舍，吾之相定矣。”李克出，见翟璜。翟璜曰：“今者闻君召先生而卜相，果谁为之？”克曰：“魏成。”翟璜忿然作色曰：“西河守吴起，臣所进也；君内以邺为忧，臣进西门豹；君欲伐中山，臣进乐羊；中山已拔，无使守之，臣进先生；君之子无傅，臣进屈侯鲋。以耳目之所睹记，臣何负于魏成？”李克曰：“子之言克于子之君者，岂将比周以求大官哉？君问相于克，克之对如是。所以知君之必相魏成者，魏成食禄千钟，什九在外，什一在内，是以东得卜子夏、田子方、段干木。此三人者，君皆师之；子所进五人者，君皆臣之。子恶得与魏成比也！”翟璜逡巡再拜曰：“璜，鄙人也，失对，愿卒为弟子。”\u003cbr/\u003e\u003cbr/\u003e     吴起者，卫人，仕于鲁。齐人伐鲁，鲁人欲以为将，起取齐女为妻，鲁人疑之，起杀妻以求将，大破齐师。或谮之鲁侯曰：“起始事曾参，母死不奔丧，曾参绝之。今又杀妻以求为君将。起，残忍薄行人也。且以鲁国区区而有胜敌之名，则诸侯图鲁矣。”起恐得罪。闻魏文侯贤，乃往归之。文侯问诸李克，李克曰：“起贪而好色，然用兵，司马穰苴弗能过也。”于是文侯以为将，击秦，拔五城。起之为将，与士卒最下者同衣食，卧不设席，行不骑乘，亲裹赢粮，与士卒分劳苦。卒有病疽者，起为吮之。卒母闻而哭之。人曰：“子，卒也，而将军自吮其疽，何哭为？”母曰：“非然也。往年吴公吮其父，其父战不还踵，遂死于敌。吴公今又吮其子，妾不知其死所矣，是以哭之。”\u003cbr/\u003e\u003cbr/\u003e     燕湣公薨，子僖公立。\u003cbr/\u003e\u003cbr/\u003e     二十四年己卯，公元前四零二年王崩，子安王骄立。\u003cbr/\u003e\u003cbr/\u003e     盗杀楚声王，国人立其子悼王。\u003cbr/\u003e\u003cbr/\u003e     安王\u003cbr/\u003e\u003cbr/\u003e     元年庚辰，公元前四零一年秦伐魏，至阳狐。\u003cbr/\u003e\u003cbr/\u003e     二年辛巳，公元前四零零年魏、韩、赵伐楚，至桑丘。\u003cbr/\u003e\u003cbr/\u003e     郑围韩阳翟。\u003cbr/\u003e\u003cbr/\u003e     韩景侯薨，子烈侯取立。\u003cbr/\u003e\u003cbr/\u003e     赵烈侯薨，国人立其弟武侯。\u003cbr/\u003e\u003cbr/\u003e     秦简公薨，子惠公立。\u003cbr/\u003e\u003cbr/\u003e     三年壬午，公元前三九九年王子定奔晋。\u003cbr/\u003e\u003cbr/\u003e     虢山崩，壅河。\u003cbr/\u003e\u003cbr/\u003e     四年癸未，公元前三九八年楚围郑。郑人杀其相驷子阳。\u003cbr/\u003e\u003cbr/\u003e     五年甲申，公元前三九七年日有食之。\u003cbr/\u003e\u003cbr/\u003e     三月，盗杀韩相侠累。侠累与濮阳严仲子有恶。仲子闻轵人聂政之勇，以黄金百镒为政母寿，欲因以报仇。政不受，曰：“老母在，政身未敢以许人也！”及母卒，仲子乃使政刺侠累。侠累方坐府上，兵卫甚众，聂政直入上阶，刺杀侠累，因自皮面抉眼，自屠出肠。韩人暴其尸于市，购问，莫能识。其姊嫈闻而往哭之，曰：“是轵深井里聂政也。以妾尚在之故，重自刑以绝从。妾奈何畏殁身之诛，终灭贤弟之名！”遂死于政尸之旁。\u003cbr/\u003e\u003cbr/\u003e     六年乙酉，公元前三九六年郑驷子阳之党弑繻公，而立其弟乙，是为康公。\u003cbr/\u003e\u003cbr/\u003e     宋悼公薨，子休公田立。\u003cbr/\u003e\u003cbr/\u003e     八年丁亥，公元前三九四年齐伐鲁，取最。韩救鲁。\u003cbr/\u003e\u003cbr/\u003e     郑负黍叛，复归韩。\u003cbr/\u003e\u003cbr/\u003e     九年戊子，公元前三九三年魏伐郑。\u003cbr/\u003e\u003cbr/\u003e     晋烈公薨，子孝公倾立。\u003cbr/\u003e\u003cbr/\u003e     十一年庚寅，公元前三九一年秦伐韩宜阳，取六邑。\u003cbr/\u003e\u003cbr/\u003e     初，田常生襄子盘，盘生庄子白，白生太公和。是岁，齐田和迁齐康公于海上，使食一城，以奉其先祀。\u003cbr/\u003e\u003cbr/\u003e     十二年辛卯，公元前三九零年秦、晋战于武城。\u003cbr/\u003e\u003cbr/\u003e     齐伐魏，取襄阳。\u003cbr/\u003e\u003cbr/\u003e     鲁败齐师于平陆。\u003cbr/\u003e\u003cbr/\u003e     十三年壬辰，公元前三八九年秦侵晋。\u003cbr/\u003e\u003cbr/\u003e     齐田和会魏文侯、楚人、卫人于浊泽，求为诸侯。魏文侯为之请于王及诸侯，王许之。\u003cbr/\u003e\u003cbr/\u003e     十五年甲午，公元前三八七年秦伐蜀，取南郑。\u003cbr/\u003e\u003cbr/\u003e     魏文侯薨，太子击立，是为武侯。\u003cbr/\u003e\u003cbr/\u003e     武侯浮西河而下，中流顾谓吴起曰：“美哉山河之固，此魏国之宝也！”对曰：“在德不在险。昔三苗氏，左洞庭，右彭蠡，德义不修，禹灭之；夏桀之居，左河济，右泰华，伊阙在其南，羊肠在其北，修政不仁，汤放之；商纣之国，左孟门，右太行，常山在其北，大河经其南，修政不德，武王杀之。由此观之，在德不在险。若君不修德，舟中之人皆敌国也。”武侯曰：“善。”魏置相，相田文。吴起不悦，谓田文曰：“请与子论功，可乎？”田文曰：“可。”起曰：“将三军，使士卒乐死，敌国不敢谋，子孰与起？”文曰：“不如子。”起曰：“治百官，亲万民，实府库，子孰与起？”文曰：“不如子。”起曰：“守西河而秦兵不敢东乡，韩、赵宾从，子孰与起？”文曰：“不如子。”起曰：“此三者子皆出吾下，而位加吾上，何也？”文曰：“主少国疑，大臣未附，百姓不信，方是之时，属之子乎，属之我乎？”起默然良久，曰：“属之子矣。”久之，魏相公叔尚魏公主而害吴起。公叔之仆曰：“起易去也。起为人刚劲自喜，子先言于君曰：‘吴起，贤人也，而君之国小，臣恐起之无留心也，君盍试延以女？起无留心，则必辞矣。’子因与起归而使公主辱子，起见公主之贱子也，必辞，则子之计中矣。”公叔从之，吴起果辞公主。魏武侯疑之而未信，起惧诛，遂奔楚。楚悼王素闻其贤，至则任之为相。起明法审令，捐不急之官，废公族疏远者，以抚养战斗之士，要在强兵，破游说之言从横者。于是南平百越，北却三晋，西伐秦，诸侯皆患楚之强，而楚之贵戚大臣多怨吴起者。\u003cbr/\u003e\u003cbr/\u003e     秦惠公薨，子出公立。\u003cbr/\u003e\u003cbr/\u003e     赵武侯薨，国人复立烈侯之太子章，是为敬侯。\u003cbr/\u003e\u003cbr/\u003e     韩烈侯薨，子文侯立。\u003cbr/\u003e\u003cbr/\u003e     十六年乙未，公元前三八六年初命齐大夫田和为诸侯。\u003cbr/\u003e\u003cbr/\u003e     赵公子朝作乱，出奔魏，与魏袭邯郸，不克。\u003cbr/\u003e\u003cbr/\u003e     十七年丙申，公元前三八五年秦庶长改逆献公于河西而立之；杀出子及其母，沉之渊旁。\u003cbr/\u003e\u003cbr/\u003e     齐伐鲁。\u003cbr/\u003e\u003cbr/\u003e     韩伐郑，取阳城；伐宋，执宋公。\u003cbr/\u003e\u003cbr/\u003e     齐太公薨，子桓公午立。\u003cbr/\u003e\u003cbr/\u003e     十九年戊戌，公元前三八三年魏败赵师于兔台。\u003cbr/\u003e\u003cbr/\u003e     二十年己亥，公元前三八二年日有食之，既。\u003cbr/\u003e\u003cbr/\u003e     二十一年庚子，公元前三八一年楚悼王薨，贵戚大臣作乱，攻吴起，起走之王尸而伏之。击起之徒因射刺起，并中王尸。既葬，肃王即位。使令尹尽诛为乱者，坐起夷宗者七十馀家。\u003cbr/\u003e\u003cbr/\u003e     二十二年辛丑，公元前三八零年齐伐燕，取桑丘。魏、韩、赵伐齐，至桑丘。\u003cbr/\u003e\u003cbr/\u003e     二十三年壬寅，公元前三七九年赵袭卫，不克。\u003cbr/\u003e\u003cbr/\u003e     齐康公薨，无子，田氏遂并齐而有之。\u003cbr/\u003e\u003cbr/\u003e     是岁，齐桓公亦薨，子威王因齐立。\u003cbr/\u003e\u003cbr/\u003e     二十四年癸卯，公元前三七八年狄败魏师于澮。\u003cbr/\u003e\u003cbr/\u003e     魏、韩、赵伐齐，至灵丘。\u003cbr/\u003e\u003cbr/\u003e     晋孝公薨，子靖公俱酒立。\u003cbr/\u003e\u003cbr/\u003e     二十五年甲辰，公元前三七七年蜀伐楚，取兹方。\u003cbr/\u003e\u003cbr/\u003e     子思言苟变于卫侯曰：“其材可将五百乘。”公曰：“吾知其可将。然变也尝为吏，赋于民而食人二鸡子，故弗用也。”子思曰：“夫圣人之官人，犹匠之用木也，取其所长，弃其所短。故杞梓连抱而有数尺之朽，良工不弃。今君处战国之世，选爪牙之士，而以二卵弃干城之将，此不可使闻于邻国也。”公再拜曰：“谨受教矣。”卫侯言计非是，而群臣和者如出一口。子思曰：“以吾观卫，所谓‘君不君，臣不臣’者也。”公丘懿子曰：“何乃若是？”子思曰：“人主自臧，则众谋不进。事是而臧之，犹却众谋，况和非以长恶乎！夫不察事之是非而悦人赞己，闇莫甚焉；不度理之所在而阿谀求容，谄莫甚焉。君闇臣谄，以居百姓之上，民不与也。若此不已，国无类矣！”子思言于卫侯曰：“君之国事将日非矣！”公曰：“何故？”对曰：“有由然焉。君出言自以为是，而卿大夫莫敢矫其非；卿大夫出言亦自以为是，而士庶人莫敢矫其非。君臣既自贤矣，而群下同声贤之，贤之则顺而有福，矫之则逆而有祸，如此则善安从生！《诗》曰：‘具曰予圣，谁知乌之雌雄？’抑亦似君之君臣乎？”\u003cbr/\u003e\u003cbr/\u003e     鲁穆公薨，子共公奋立。\u003cbr/\u003e\u003cbr/\u003e     韩文侯薨，子哀侯立。\u003cbr/\u003e\u003cbr/\u003e     二十六年乙巳，公元前三七六年王崩，子烈王喜立。魏、韩、赵共废晋靖公为家人而分其地。\u003cbr/\u003e\u003cbr/\u003e     烈王\u003cbr/\u003e\u003cbr/\u003e     元年丙午，公元前三七五年日有食之。\u003cbr/\u003e\u003cbr/\u003e     韩灭郑，因徒都之。\u003cbr/\u003e\u003cbr/\u003e     赵敬侯薨，子成侯种立。\u003cbr/\u003e\u003cbr/\u003e     三年戊申，公元前三七三年燕败齐师于林狐。\u003cbr/\u003e\u003cbr/\u003e     鲁伐齐，入阳关。\u003cbr/\u003e\u003cbr/\u003e     魏伐齐，至博陵。\u003cbr/\u003e\u003cbr/\u003e     燕僖公薨，子桓公立。\u003cbr/\u003e\u003cbr/\u003e     宋休公薨，子辟公立。\u003cbr/\u003e\u003cbr/\u003e     卫慎公薨，子声公训立。\u003cbr/\u003e\u003cbr/\u003e     四年己酉，公元前三七二年赵伐卫，取都鄙七十三。\u003cbr/\u003e\u003cbr/\u003e     魏败赵师于北蔺。\u003cbr/\u003e\u003cbr/\u003e     五年庚戌，公元前三七一年魏伐楚，取鲁阳。\u003cbr/\u003e\u003cbr/\u003e     韩严遂弑哀侯，国人立其子懿侯。初，哀侯以韩廆为相而爱严遂，二人甚相害也。严遂令人刺韩廆于朝，廆走哀侯，哀侯抱之。人刺韩廆，兼及哀侯。\u003cbr/\u003e\u003cbr/\u003e     魏武侯薨，不立太子，子罃与公中缓争立，国内乱。\u003cbr/\u003e\u003cbr/\u003e     六年辛亥，公元前三七零年齐威王来朝。是时周室微弱，诸侯莫朝，而齐独朝之，天下以此益贤威王。\u003cbr/\u003e\u003cbr/\u003e     赵伐齐，至鄄。\u003cbr/\u003e\u003cbr/\u003e     魏败赵师于怀。\u003cbr/\u003e\u003cbr/\u003e     齐威王召即墨大夫，语之曰：“自子之居即墨也，毁言日至。然吾使人视即墨，田野辟，人民给，官无事，东方以宁。是子不事吾左右以求助也。”封之万家。召阿大夫，语之曰：“自子守阿，誉言日至。吾使人视阿，田野不辟，人民贫馁。昔日赵攻鄄，子不救；卫取薛陵，子不知。是子厚币事吾左右以求誉也。”是日，烹阿大夫及左右尝誉者。于是群臣耸惧，莫敢饰诈，务尽其情，齐国大治，强于天下。\u003cbr/\u003e\u003cbr/\u003e     楚肃王薨，无子，立其弟良夫，是为宣王。\u003cbr/\u003e\u003cbr/\u003e     宋辟公薨，子剔成立。\u003cbr/\u003e\u003cbr/\u003e     七年壬子，公元前三六九年日有食之。\u003cbr/\u003e\u003cbr/\u003e     王崩，弟扁立，是为显王。\u003cbr/\u003e\u003cbr/\u003e     魏大夫王错出奔韩。公孙颀谓韩懿侯曰：“魏乱，可取也。”懿侯乃与赵成侯合兵伐魏，战于浊泽，大破之，遂围魏。成侯曰：“杀罃，立公中缓，割地而退，我二国之利也。”懿侯曰：“不可。杀魏君，暴也；割地而退，贪也。不如两分之。魏分为两，不强于宋、卫，则我终无魏患矣。”赵人不听。懿侯不悦，以其兵夜去。赵成侯亦去。罃遂杀公中缓而立，是为惠王。\u003cbr/\u003e\u003cbr/\u003e     太史公曰：魏惠王之所以身不死，国不分者，二国之谋不和也。若从一家之谋，魏必分矣。故曰：“君终，无適子，其国可破也。”","cnt":0,"sort":6629722,"author":"司马光","prev":"6629721.html","next":"6629723.html","book_title":"资治通鉴","updateTimeFmt":"2024-03-28 17:25:38","category":"都市小说"}