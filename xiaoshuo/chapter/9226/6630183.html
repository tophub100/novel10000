{"id":0,"code":"6630183.html","title":"第460章 (1)","latest_chapter_name":"正文 第800章 (3)","xiao_shuo_code":"9226","content":"\u003cbr/\u003e\u003cbr/\u003e    陈纪十（起阏逢执徐，尽著雍涒滩，凡五年）\u003cbr/\u003e\u003cbr/\u003e     长城公下\u003cbr/\u003e\u003cbr/\u003e     至德二年甲辰，公元五八四年春，正月，甲子，日有食之。\u003cbr/\u003e\u003cbr/\u003e     己巳，隋主享太庙；辛未，祀南郊。\u003cbr/\u003e\u003cbr/\u003e     壬申，梁主入朝于隋，服通天冠、绛纱袍，北面受郊劳。及入见于大兴殿，隋主服通天冠、绛纱袍，梁主服远游冠、朝服，君臣并拜。赐缣万匹，珍玩称是。\u003cbr/\u003e\u003cbr/\u003e     隋前华州刺史张宾、仪同三司刘晖等造《甲子元历》成，奏之。壬辰，诏颁新历。\u003cbr/\u003e\u003cbr/\u003e     癸巳，大赦。\u003cbr/\u003e\u003cbr/\u003e     二月，乙巳，隋主饯梁主于灞上。\u003cbr/\u003e\u003cbr/\u003e     突厥苏尼部男女万余口降隋。\u003cbr/\u003e\u003cbr/\u003e     庚戌，隋主如陇州。\u003cbr/\u003e\u003cbr/\u003e     突厥达头可汗请降于隋。\u003cbr/\u003e\u003cbr/\u003e     夏，四月，庚子，隋以吏部尚书虞庆则为右仆射。隋上大将军贺娄子干发五州兵击吐谷浑，杀男女万馀口，二旬而还。\u003cbr/\u003e\u003cbr/\u003e     帝以陇西频被寇掠，而俗不设村坞，命子干勒民为堡，仍营田积谷。子幹上书曰：“陇右、河西，土旷民稀，边境未宁，不可广佃。比见屯田之所，获少费多，虚役人功，卒逢践暴；屯田疏远者请皆废省。但陇右之人以畜牧为事，若更屯聚，弥不自安。但使镇戍连接，烽堠相望，民虽散居，必谓无虑。”帝从之。以子幹晓习边事，丁巳，以为榆关总管。\u003cbr/\u003e\u003cbr/\u003e     五月，以吏部尚书江总为仆射。\u003cbr/\u003e\u003cbr/\u003e     隋主以渭水多沙，深浅不常，漕者苦之，六月，壬子，诏太子左庶子宇文恺帅水工凿渠，引渭水，自大兴城东至潼关三百馀里，名曰广通渠。漕运通利，关内赖之。\u003cbr/\u003e\u003cbr/\u003e     秋，七月，丙寅，遣兼散骑常侍谢泉等聘于隋。\u003cbr/\u003e\u003cbr/\u003e     八月，壬寅，隋邓恭窦炽卒。\u003cbr/\u003e\u003cbr/\u003e     乙卯，将军夏侯苗请降于隋，隋主以通和，不纳。\u003cbr/\u003e\u003cbr/\u003e     九月，甲戌，隋主以关中饥，行如洛阳。\u003cbr/\u003e\u003cbr/\u003e     隋主不喜词华，诏天下公私文翰并宜实录。泗州刺史司马幼之，文表华艳，付所司治罪。治书侍御史赵郡李谔亦以当时属文，体尚轻薄。上书曰：“魏之三祖，崇尚文词，忽君人之大道，好雕虫之艺。下之从上，遂成风俗。江左、齐、梁，其弊弥甚：竞一韵之奇，争一字之巧；连篇累牍，不出月露之形，积案盈箱，唯是风云之状。世俗以此相高，朝廷据兹擢士。禄利之路既开，爱尚之情愈笃。于是闾里童昏，贵游总草，未窥六甲，先制五言。至如羲皇、舜、禹之典，伊、傅、周、孔之说，不复关心，何尝入耳。以傲诞为清虚，以缘情为勋绩，指儒素为古拙，用词赋为君子。故文笔日繁，其政日乱，良由弃大圣之轨模，构无用以为用也。今朝廷虽有是诏，如闻外州远县，仍踵弊风：躬仁孝之行者，摈落私门，下加收齿；工轻薄之艺者，选充吏职，举送天朝。盖由刺史、县令未遵风教。请普加采察，送台推劾。”又上言：“士大夫矜伐干进，无复廉耻，乞明加罪黜，以惩风轨。”诏以谔前后所奏颁示四方。\u003cbr/\u003e\u003cbr/\u003e     突厥沙钵略可汗数为隋所败，乃请和亲。千金公主自请改姓杨氏，为隋主女。隋主遣开府仪同三司徐平和使于沙钵略，更封千金公主为大义公主。晋王广请因衅乘之，隋主不许。\u003cbr/\u003e\u003cbr/\u003e     沙钵略遣使致书曰：“从天生大突厥天下贤圣天子伊利居卢设莫何沙钵略可汗致书大隋皇帝：皇帝，妇父，乃是翁比。此为女夫，乃是儿例。两境虽殊，情义如一。自今子子孙孙，乃至万世，亲好不绝。上天为证，终不违负！此国羊马，皆皇帝之畜。彼之缯彩，皆此国之物。”\u003cbr/\u003e\u003cbr/\u003e     帝复书曰：“大隋天子贻书大突厥沙钵略可汗：得书，知大有善意。既为沙钵略妇翁，今日视沙钵略与儿子不异。时遣大臣往彼省女，复省沙钵略也。”于是遣尚书右仆射虞庆则使于沙钵略，车骑将军长孙晟副之。\u003cbr/\u003e\u003cbr/\u003e     沙钵略陈兵列其珍宝，坐见庆则，称病不能起，且曰：“我诸父以来，不向人拜。”庆则责而谕之。千金公主私谓庆则曰：“可汗豺狼性；过与争，将啮人。”长孙晟谓沙钵略曰：“突厥与隋俱大国天子，可汗不起，安敢违意！但可贺敦为帝女，则可汗是大隋女婿，奈何不敬妇翁！”沙钵略笑谓其达官曰：“须拜妇翁！”乃起拜顿颡，跪受玺书，以戴于首，既而大惭，与群下相聚恸哭。庆则又遣称臣，沙钵略谓左右曰：“何谓臣？”左右曰：“隋言臣，犹此云奴耳。”沙钵略曰：“得为大隋天子奴，虞仆射之力也。”赠庆则马千匹，并以从妹妻之。\u003cbr/\u003e\u003cbr/\u003e     冬，十一月，壬戌，隋主遣兼散骑常侍薛道衡等来聘，戒道衡“当识朕意，勿以言辞相折。”\u003cbr/\u003e\u003cbr/\u003e     是岁，上于光昭殿前起临春、结绮、望仙三阁，各高数十丈，连延数十间，其窗、牖、壁带、县楣、栏、槛皆以沈、檀为之，饰以金玉，间以珠翠，外施珠帘，内有宝床、宝帐，其服玩瑰丽，近古所未有。每微风暂至，香闻数里。其下积石为山，引水为池，杂植奇花异卉。\u003cbr/\u003e\u003cbr/\u003e     上自居临春阁，张贵妃居结绮阁，龚、孔二贵嫔居望仙阁，并复道交相往来。又有王、李二美人，张、薛二淑媛，袁昭仪、何婕妤、江脩容，并有宠，迭游其上。以宫人有文学者袁大舍等为女学士。仆射江总虽为宰辅，不亲政务，日与都官尚书孔范、散骑常侍王瑳等文士十馀人，侍上游宴后庭，无复尊卑之序，谓之“狎客”。上每饮酒，使诸妃、嫔及女学士与狎客共赋诗，互相赠答，采其尤艳丽者，被以新声，选宫女千馀人习而歌之，分部迭进。其曲有《玉树后庭花》、《临春乐》等，大略皆美诸妃嫔之容色。君臣酣歌，自夕达旦，以此为常。\u003cbr/\u003e\u003cbr/\u003e     张贵妃名丽华，本兵家女，为龚贵嫔侍儿，上见而悦之，得幸，生太子深。贵妃发长七尺，其光可鉴，性敏慧，有神彩，进止详华，每瞻视眄睐，光采溢目，照映左右。善候人主颜色，引荐诸宫女；后宫咸德之，竞言其善。又有厌魅之术，常置淫祀于宫中，聚女巫鼓舞。上怠于政事，百司启奏，并因宦者蔡脱儿、李善度进请；上倚隐囊，置张贵妃于膝上，共决之。李、蔡所不能记者，贵妃并为条疏，无所遗脱。因参访外事，人间有一言一事，贵妃必先知白之；由是益加宠异，冠绝后庭。宦官近习，内外连结，援引宗戚，纵横不法，卖官鬻狱，货赂公行；赏罚之命，不出于外。大臣有不从者，因而谮之。于是孔、张之权熏灼四方，大臣执政皆从风谄附。\u003cbr/\u003e\u003cbr/\u003e     孔范与孔贵嫔结为兄妹；上恶闻过失，每有恶事，孔范必曲为文饰，称扬赞美，由是宠遇优渥，言听计从。群臣有谏者，辄以罪斥之。中书舍人施文庆，颇涉书史，尝事上于东宫，聪敏强记，明闲吏职，心算口占，应时条理，由是大被亲幸。又荐所善吴兴沈客卿、阳惠朗、徐哲、暨慧景等，云有吏能，上皆擢用之；以客卿为中书舍人。客卿有口辩，颇知朝廷典故，兼掌金帛局。旧制：军人、士人并无关市之税。上盛修宫室，穷极耳目，府库空虚，有所兴造，恒苦不给。客卿奏请，不问士庶并责关市之征，而又增重其旧。于是以阳惠朗为太市令，暨慧景为尚书金、仓都令史，二人家本小吏，考校簿领，纤毫不差；然皆不达大体，督责苛碎，聚敛无厌，士民嗟怨。客卿总督之，每岁所入，过于常格数十倍。上大悦，益以施文庆为知人，尤见亲重，小大众事，无不委任。转相汲引，珥貂蝉者五十人。\u003cbr/\u003e\u003cbr/\u003e     孔范自谓文武才能，举朝莫及，从容白上曰：“外间诸将，起自行伍，匹夫敌耳。深见远虑，岂其所知！”上以问施文庆，文庆畏范，亦以为然；司马申复赞之。自是将帅微有过失，即夺其兵，分配文吏；夺任忠部曲以配范及蔡征。由是文武解体，以至覆灭。\u003cbr/\u003e\u003cbr/\u003e     至德三年乙巳，公元五八五年春，正月，戊午朔，日有食之。\u003cbr/\u003e\u003cbr/\u003e     隋主命礼部尚书牛弘修五礼，勒成百卷；戊辰，诏行新礼。\u003cbr/\u003e\u003cbr/\u003e     三月，戊午，隋以尚书左仆射高飃为左领军大将军。\u003cbr/\u003e\u003cbr/\u003e     丰州刺史章大宝，昭达之子也，在州贪纵，朝廷以太仆卿李晕代之。晕将至，辛酉，大宝袭杀晕，举兵反。\u003cbr/\u003e\u003cbr/\u003e     隋大司徒郢公王谊与隋主有旧，其子尚帝女兰陵公主。帝待之恩礼稍薄，谊颇怨望。或告谊自言名应图谶，相表当王；公卿奏谊大逆不道。壬寅，赐谊死。\u003cbr/\u003e\u003cbr/\u003e     戊申，隋主还长安。\u003cbr/\u003e\u003cbr/\u003e     章大宝遣其将杨通攻建安，不克。台军将至，大宝众溃，逃入山，为追兵所擒，夷三族。\u003cbr/\u003e\u003cbr/\u003e     隋度支尚书长孙平奏，“令民间每秋家出粟麦一石已下，贫富为差，储之当社，委社司检校，以备凶年，名曰义仓。”隋主从之。五月，甲申，初诏郡、县置义仓。平，俭之子也。时民间多妄称老、小以免赋役，山东承北齐之弊政，户口租调，奸伪尤多。隋主命州县大索貌阅，户口不实者，里正、党长远配；大功以下，皆令析籍，以防容隐。于是计帐得新附一百六十四万馀口。高飃又言民间课输无定簿，难以推校，请为输籍法，遍下诸州，帝从之，自是奸无所容矣。\u003cbr/\u003e\u003cbr/\u003e     诸州调物，每岁河南自潼关，河北自蒲坂，输长安者相属于路，昼夜不绝者数月。\u003cbr/\u003e\u003cbr/\u003e     梁主殂，谥曰孝明皇帝，庙号世宗，世宗孝慈俭约，境内安之。太子琮嗣位。\u003cbr/\u003e\u003cbr/\u003e     初，突厥阿波可汗既与沙钵略有隙，分而为二，阿波浸强，东距都斤，西越金山，龟兹、铁勒、伊吾及西域诸胡悉附之，号西突厥。隋主亦遣上大将军元契使于阿波以抚之。\u003cbr/\u003e\u003cbr/\u003e     秋，七月，庚申，遣散骑常侍王话等聘于隋。\u003cbr/\u003e\u003cbr/\u003e     突厥沙钵略既为达头所困，又畏契丹，遣使告急于隋，请将部落度漠南，寄居白道川。隋主许之，命晋王广以兵援之，给以衣食，赐之车服鼓吹。沙钵略因西击阿波，破之。而阿拔国乘虚掠其妻子；官军为击阿拔，败之，所获悉与沙钵略。沙钵略大喜，乃立约，以碛为界，因上表曰：“天无二日，土无二王。大隋皇帝，真皇帝也！岂敢阻兵恃险，偷窃名号！今感慕淳风，归心有道，屈膝稽颡，永为藩附。”遣其子库合真入朝。\u003cbr/\u003e\u003cbr/\u003e     八月，丙戌，库合真至长安。隋主下诏曰：“沙钵略往虽与和，犹是二国；今作君臣，便成一体。”因命肃告郊庙，普颁远近；凡赐沙钵略诏，不称其名。宴库合真于内殿，引见皇后，赏劳甚厚。沙钵略大悦，自是岁时贡献不绝。\u003cbr/\u003e\u003cbr/\u003e     九月，将军湛文彻侵隋和州，隋仪同三司费宝首击擒之。\u003cbr/\u003e\u003cbr/\u003e     丙子，隋使李若等来聘。\u003cbr/\u003e\u003cbr/\u003e     冬，十月，壬辰，隋以上柱国杨素为信州总管。\u003cbr/\u003e\u003cbr/\u003e     初，北地傅縡以庶子事上于东宫，及即位，迁秘书监、右卫将军兼中书通事舍人，负才使气，人多怨之。施文庆、沈客卿共谮縡受高丽使金，上收縡下狱。\u003cbr/\u003e\u003cbr/\u003e     縡于狱中上书曰：“夫君人者，恭事上帝，子爱下民，省嗜欲，远谄佞，未明求夜，日旰忘食，是以泽被区宇，庆流子孙。陛下顷来酒色过度，不虔郊庙大神，专媚淫昏之鬼，小人在侧，宦竖弄权。恶忠直若仇雠，视生民如草芥。后宫曳绮绣，厩马馀菽粟，百姓流离，僵尸蔽野，货贿公行，帑藏损耗。神怒民怨，众叛亲离，臣恐东南王气自斯而尽。”\u003cbr/\u003e\u003cbr/\u003e     书奏，上大怒。顷之，意稍解，遣使谓縡曰：“我欲赦卿，卿能改过不？”对曰：“臣心如面，臣面可改，则臣心可改。”上益怒，令宦者李善庆穷治其事，遂赐死狱中。\u003cbr/\u003e\u003cbr/\u003e     上每当郊祀，常称疾不行，故縡言及之。是岁，梁大将军戚昕以舟师袭公安，不克而还。\u003cbr/\u003e\u003cbr/\u003e     隋主征梁主叔父太尉吴王岑入朝，拜大将军，封怀义公，因留不遣；复置江陵总管以监之。\u003cbr/\u003e\u003cbr/\u003e     梁大将军许世武密以城召荆州刺史宜黄侯慧纪；谋泄，梁主杀之。慧纪，高祖之从孙也。\u003cbr/\u003e\u003cbr/\u003e     隋主使司农少卿崔仲方发丁三万，于朔方、灵武筑长城，东距河，西至绥州，绵历七百里，以遏胡寇。\u003cbr/\u003e\u003cbr/\u003e     至德四年丙午，公元五八六年春，正月，梁改元广运。\u003cbr/\u003e\u003cbr/\u003e     甲子，党项羌请降于隋。\u003cbr/\u003e\u003cbr/\u003e     庚午，隋颁历于突厥。\u003cbr/\u003e\u003cbr/\u003e     二月，隋始令刺史上佐每岁暮更入朝，上考课。\u003cbr/\u003e\u003cbr/\u003e     丁亥，隋复令崔仲方发丁十五万，于朔方以东，缘边险要，筑数十城。\u003cbr/\u003e\u003cbr/\u003e     丙申，立皇弟叔谟为巴东王，叔显为临江王，叔坦为新会王，叔隆为新宁王。\u003cbr/\u003e\u003cbr/\u003e     庚子，隋大赦。\u003cbr/\u003e\u003cbr/\u003e     三月，己未，洛阳男子高德上书，请隋主为太上皇，传位皇太子。帝曰：朕承天命，抚育苍生，日旰孜孜，犹恐不逮。岂效近代帝王，传位于子，自求逸乐者哉！\u003cbr/\u003e\u003cbr/\u003e     夏，四月，己亥，遣周磻等聘于隋。\u003cbr/\u003e\u003cbr/\u003e     五月，丁巳，立皇子庄为会稽王。\u003cbr/\u003e\u003cbr/\u003e     秋，八月，隋遣散骑常侍裴豪等来聘。\u003cbr/\u003e\u003cbr/\u003e     戊申，隋申明公李穆卒，葬以殊礼。\u003cbr/\u003e\u003cbr/\u003e     闰月，丁卯，隋太子勇镇洛阳。\u003cbr/\u003e\u003cbr/\u003e     隋上柱国鄇公梁士彦讨尉迟迥，所当必破，代迥为相州刺史。隋主忌之，召还长安。上柱国杞公宇文忻与隋主少相厚，善用兵，有威名。隋主亦忌之，以谴去官。与柱国舒公刘昿皆被疏远，闲居无事，颇怀怨望，数相往来，阴谋不轨。\u003cbr/\u003e\u003cbr/\u003e     忻欲使士彦于蒲州起兵，己为内应，士彦之甥裴通预其谋而告之。帝隐其事，以士彦为晋州刺史，欲观其意；士彦忻然，谓昿等曰：“天也！”又请仪同三司薛摩儿为长史，帝亦许之。后与公卿朝谒，帝令左右执士彦、忻、昿等于行间。诘之，初犹不伏。捕薛摩儿适至，命之庭对，摩儿具论始末，士彦失色，顾谓摩儿曰：“汝杀我！”丙子，士彦、忻、昿皆伏诛，叔侄、兄弟免死除名。\u003cbr/\u003e\u003cbr/\u003e     九月，辛巳，隋主素服临射殿，命百官射三家资物以为诫。\u003cbr/\u003e\u003cbr/\u003e     冬，十月，己酉，隋以兵部尚书杨尚希为礼部尚书。隋主每旦临朝，日昃不倦，尚希谏曰：“周文王以忧勤损寿，武王以安乐延年。愿陛下举大纲，责成宰辅。繁碎之务，非人主所宜亲也。”帝善之而不能从。","cnt":0,"sort":6630183,"author":"司马光","prev":"6630182.html","next":"6630184.html","book_title":"资治通鉴","updateTimeFmt":"2024-03-28 17:25:38","category":"都市小说"}