{"id":0,"code":"6630109.html","title":"第386章 (3)","latest_chapter_name":"正文 第800章 (3)","xiao_shuo_code":"9226","content":"\u003cbr/\u003e\u003cbr/\u003e    冬，十月，乙亥，魏立皇子诩为太子，始不杀其母。以尚书右仆射郭祚领太子少师。祚尝从魏主幸东宫，怀黄以奉太子；时应诏左右赵桃弓深为帝所信任，祚私事之，时人谓之“桃弓仆射”、“黄少师”。\u003cbr/\u003e\u003cbr/\u003e     十一月，乙未，以吴郡太守袁昂兼尚书右仆射。\u003cbr/\u003e\u003cbr/\u003e     初，齐太子步兵校尉平昌伏曼容表求制一代礼乐，世祖诏选学士十人修五礼，丹阳尹王俭总之。俭卒，以事付国子祭酒何胤。胤还东山，齐明帝敕尚书令徐孝嗣掌之。孝嗣诛，率多散逸，诏骠骑将军何佟之掌之。经齐末兵火，仅有在者。帝即位，佟之启审省置之宜，敕使外详。时尚书以为庶务权舆，宜俟隆平，欲且省礼局，并还尚书仪曹。诏曰：“礼坏乐缺，实宜以时修定。但顷之修撰不得其人，所以历年不就，有名无实。此既经国所先，可即撰次。”于是尚书仆射沈约等奏：“请五礼各置旧学士一人，令自举学古一人相助抄撰，其中疑者，依石渠、白虎故事，请制旨断决。”乃以右军记室参军明山宾等分掌五礼，佟之总其事。佟之卒，以镇北咨议参军伏□恒代之。□恒，曼容之子也。至是，《五礼》成，列上之，合八千一十九条，诏有司遵行。\u003cbr/\u003e\u003cbr/\u003e     己酉，临川王宏以公事在迁骠骑大将军。\u003cbr/\u003e\u003cbr/\u003e     是岁，魏以桓叔兴为南荆州刺史，治安昌，录东荆州。\u003cbr/\u003e\u003cbr/\u003e     天监十二年癸巳，公元五一三年春，正月，辛卯，上祀南郊，大赦。\u003cbr/\u003e\u003cbr/\u003e     二月，辛酉，以兼尚书右仆射袁昂为右仆射。\u003cbr/\u003e\u003cbr/\u003e     己卯，魏高阳王雍进位太保。\u003cbr/\u003e\u003cbr/\u003e     郁洲迫近魏境，其民多私与魏人交布。朐山之乱，或阴与魏通，朐山平，心不自安。青、冀二州刺史张稷不得志，政令宽弛，僚吏颇多侵渔。庚辰，郁洲民徐道角等夜袭州城，杀稷，送其首降魏，魏遣前南兖州刺史樊鲁将兵赴之。于是魏饥，民饿死者数万，侍中游肇谏，以为：“朐山滨海，卑湿难居，郁洲又在海中，得之尤为无用。其地于贼要近，去此闲远，以闲远之兵攻要近之众，不可敌也。方今年饥民困，唯宜安静，而复劳以军旅，费以馈运，臣见其损，未见其益。”魏主不从，复遣平西将军奚康生将兵逆之。未发，北兖州刺史康绚遣司马霍奉伯讨平之。\u003cbr/\u003e\u003cbr/\u003e     辛巳，新作太极殿。\u003cbr/\u003e\u003cbr/\u003e     上尝与侍中、太子少傅建昌侯沈约各疏栗事，约少上三事，出，谓人曰：“此公护前，不则羞死！”上闻之，怒，欲治其罪，徐勉固谏而止。上有憾于张稷，从容与约语及之，约曰：“左仆射出作边州，已往之事，何足复论！”上以为约与稷昏家相为，怒曰：“卿言如此，是忠臣邪！”乃辇归内殿。约惧，不觉上起，犹坐如初；及还，未至床而凭空，顿于户下，因病；梦齐和帝以剑断其舌，乃呼道士奏赤章于天，称“禅代之事，不由己出”。上遣主书黄穆之视疾，夕还，增损不即启闻，惧罪，乃白赤章事。上大怒，中使谴责者数四。约益惧，闰月，乙丑，卒。有司谥曰“文”，上曰：“情怀不尽曰隐。”改谥隐侯。夏，五月，寿阳久雨，大水入城，庐舍皆没。魏扬州刺史李崇勒兵泊于城上，水增未已，乃乘船附于女墙，城不没者二板。将佐劝崇弃寿阳保北山，崇曰：“吾忝守藩岳，德薄致灾，淮南万里，系于吾身，一旦动足，百姓瓦解，扬州之地，恐非国物。吾岂爱一身，取愧王尊！但怜此士民无辜同死，可结筏随高，人规自脱，吾必与此城俱没，幸诸君勿言！”\u003cbr/\u003e\u003cbr/\u003e     扬州治中裴绚帅城南民数千家泛舟南走，避水高原，谓崇还北，因自称豫州刺史，与别驾郑祖起等送任子来请降。马仙瑅遣兵赴之。\u003cbr/\u003e\u003cbr/\u003e     崇闻绚叛，未测虚实，遣国侍郎韩方兴单舸召之。绚闻崇在，怅然惊恨，报曰：“比因大水颠狈，为众所推。今大计已尔，势不可追，恐民非公民，吏非公吏，愿公早行，无犯将士。”崇遣从弟宁朔将军神等将水军讨之，绚战败，神追，拔其营。绚走，为村民所执，还，至尉升湖。曰：“吾何面见李公乎！”乃投水死。绚，叔业之兄孙也。郑祖起等皆伏诛。崇上表以水灾救解州任，魏主不许。\u003cbr/\u003e\u003cbr/\u003e     崇沉深宽厚，有方略，得士众心，在寿春十年，常养壮士数千人，寇来无不摧破，领敌谓之“卧虎”。上屡设反间以疑之，又授崇车骑大将军、开府仪同三司、万户郡公，诸子皆为县侯，而魏主素知其忠笃，委信不疑。\u003cbr/\u003e\u003cbr/\u003e     六月，癸巳，新作太庙。\u003cbr/\u003e\u003cbr/\u003e     秋，八月，戊午，以临川王宏为司空。\u003cbr/\u003e\u003cbr/\u003e     魏恒、肆二州地震、山鸣，逾年不已，民履压死伤甚众。\u003cbr/\u003e\u003cbr/\u003e     魏主幸东宫，以中书监崔光为太了少傅，命太子拜之。光辞不敢当，帝不许。太子南面再拜，詹事王显启请从太子拜，于是宫臣皆拜。光北面立，不敢答，唯西面拜谢而出。\u003cbr/\u003e\u003cbr/\u003e     天监十三年甲午，公元五一四年春，二月，丁亥，上耕藉田，大赦。宋、齐藉田用正月，至是始用二月，及致斋祀先农。\u003cbr/\u003e\u003cbr/\u003e     魏东豫州刺史田益宗衰老，与诸子孙聚敛无厌，部内苦之，咸言欲叛。魏主遣中书舍人刘桃符慰劳益宗，桃符还，启益宗侵扰之状。魏主赐诏曰：“桃符闻卿息鲁生在淮南贪暴，为尔不已，损卿诚效。可令鲁生赴阙，当加任使。”鲁生久未至，诏徙益宗为镇东将军、济州刺史；又虑其不受代，遣后将军李世哲与桃符帅众袭之，奄入广陵。鲁生与其弟鲁贤、超秀皆奔关南，招引梁兵，攻取光城已南诸戍。上以鲁生为北司州刺史，鲁贤为北豫州刺史，超秀为定州刺史。三月，魏李世哲击鲁生等，破之，复置郡戍。以益宗还洛阳，授征南将军、金紫光禄大夫。益宗上表称为桃符所谗，及言“鲁生等为桃符逼逐使叛，乞摄桃符与臣对辨虚实。”诏不许，曰：“既经大宥，不容方更为狱。”\u003cbr/\u003e\u003cbr/\u003e     秋，七月，乙亥，立皇子纶为邵陵王，绎为湘东王，纪为武陵王。\u003cbr/\u003e\u003cbr/\u003e     冬，十月，庚辰，魏主遣骁骑将军马义舒慰谕柔然。\u003cbr/\u003e\u003cbr/\u003e     魏王足之入寇也，上命宁州刺史涪人李略御之，许事平用为益州。足退，上不用，略怨望，有异谋，上杀之。其兄子苗奔魏，步兵校尉泰山淳于诞尝为益州主簿，自汉中入魏，二人共说魏主以取蜀之策，魏主信之。辛亥，以司徒高肇为大将军、平蜀大都督，将步骑十五万寇益州；命益州刺史傅竖眼出巴北，梁州刺史羊祉出涪城，安西将军奚康生出绵竹，抚军将军甄琛出剑阁；乙卯，以中护军元遥为征南将军，都督镇遏梁、楚。游肇谏，以为：“今频年水旱，百姓不宜劳役。往昔开拓，皆因城主归款，故有征无战。今之陈计者真伪难分，或有怨于彼，不可全信。蜀地险隘，镇戍无隙，岂得虚承浮说而动大军！举不慎始，悔将何及！”不从。以淳于诞为骁骑将军，假李苗龙骧将军，皆领乡导统军。\u003cbr/\u003e\u003cbr/\u003e     魏降人王足陈计，求堰淮水以灌寿阳。上以为然，使水工陈承伯、材官将军祖□恒视地形，咸谓“淮内沙士漂轻不坚实，功不可就”。上弗听，发徐、扬民率二十户取五丁以筑之，假太子右卫率康绚都督淮上诸军事，并护堰作于钟离。役人及战士合二十万，南起浮山，北抵巉石，依岸筑土，合脊于中流。\u003cbr/\u003e\u003cbr/\u003e     魏以前定州刺史杨津为华州刺史。津，椿之弟也。先是，官受调绢，尺度特长，任事因缘，共相进退，百姓苦之。津令悉依公尺，其输物尤善者，赐以杯酒；所输少劣，亦为受之，但无酒以示耻。于是人竞相劝，官调更胜旧日。\u003cbr/\u003e\u003cbr/\u003e     魏太子尚幼，每出入东宫，左右乳母而已，宫臣皆不之知。詹事杨昱上言：“乞自今召太子必降手敕，令臣等翼从。”魏主从之，命宫臣在直者从至万岁门。\u003cbr/\u003e\u003cbr/\u003e     魏御史中尉王显问治书侍御史阳固曰：“吾作太府卿，府库充实，卿以为何如？”固曰：“公收百官之禄四分之一，州郡赃赎，悉输京师，以此充府，未足为多。且‘有聚敛之臣，宁有盗臣。’可不戒哉！”显不悦，因事奏免固官。","cnt":0,"sort":6630109,"author":"司马光","prev":"6630108.html","next":"6630110.html","book_title":"资治通鉴","updateTimeFmt":"2024-03-28 17:25:38","category":"都市小说"}