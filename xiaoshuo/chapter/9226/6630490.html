{"id":0,"code":"6630490.html","title":"第767章 (2)","latest_chapter_name":"正文 第800章 (3)","xiao_shuo_code":"9226","content":"\u003cbr/\u003e\u003cbr/\u003e    庚戌，以前横海节度使马全节为安远节度使。\u003cbr/\u003e\u003cbr/\u003e     甲子，吴越孝献世子弘僾卒。\u003cbr/\u003e\u003cbr/\u003e     吴越仰仁诠等兵至建州，王延政以福州兵已败去，奉牛酒犒之，请班师；仁诠等不从，营于城之西北。延政惧，复遣使乞师于闽王。闽王以泉州刺史王继业为行营都统，将兵二万救之；且移书责吴越，遣轻兵绝吴越粮道。会久雨，吴越军食尽，五月，延政遣兵出击，大破之，俘斩以万计。癸未，仁诠等诠遁。\u003cbr/\u003e\u003cbr/\u003e     胡汉筠既违诏命不诣阙，又闻贾仁沼二子欲诉诸朝；及除马全节镇安州代李金全，汉筠绐金全曰：“进奏吏遣人倍道来言，朝廷俟公受代，即按贾仁沼死状，以为必有异图。”金全大惧。汉筠因说金全拒命，自归于唐；金全从之。丙戌，帝闻金全叛，命马全节以汴、洛、汝、郑、单、宋、陈、蔡、曹、濮、申、唐之兵讨之，以保大节度使安审晖为之副。审晖，审琦之兄也。李金全遣推官张纬奉表请降于唐，唐主遣鄂州屯营使李承裕、段处恭将兵三千逆之。\u003cbr/\u003e\u003cbr/\u003e     唐主遣客省使尚全恭如闽，和闽王曦及王延政。六月，延政遣牙将及女奴持誓书及香炉至福州，与曦盟于宣陵。然兄弟相猜恨犹如故。\u003cbr/\u003e\u003cbr/\u003e     癸卯，唐李承裕等引兵至安州。是夕，李金全将麾下数百人诣唐军，妓妾资财皆为承裕所夺，承裕入据安州。甲辰，马全节自应山进军大化镇，与承裕战于城南，大破之。承裕掠安州南走，全节入安州。丙午，安审晖追败唐兵于黄花谷，段处恭战死。丁未，审晖又败唐兵于云梦泽中，虏承裕及其众。唐将张建崇据云梦桥拒战，审晖乃还。马全节斩承裕及其众千五百人于城下，送监军杜光业等五百七人于大梁。上曰：“此曹何罪！”皆赐马及器服而归之。初，卢文进之奔吴也，唐主命祖全恩将兵逆之，戒无入安州城，陈于城外。俟文进出，殿之以归，无得剽惊。及李承裕逆李金全，戒之如全恩；承裕贪剽掠，与晋兵战而败，失亡四千人。唐主惋恨累日，自以戒敕之不熟也。杜光业等至唐，唐主以其违命而败，不受，复送于淮北，遗帝书曰：“边校贪功，乘便据垒。”又曰：“军法朝章，彼此不可。”帝复遣之归，使者将自桐墟济淮，唐主遣战舰拒之，乃还。帝悉授唐诸将官，以其士卒为显义都，命旧将刘康领之。\u003cbr/\u003e\u003cbr/\u003e     巨光曰：违命者，将也，士卒从将之令者也，又何罪乎！受而戮其将以谢敌，吊士卒而抚之，斯可矣，何必弃民以资敌国乎！\u003cbr/\u003e\u003cbr/\u003e     唐主使宦者祭庐山，还，劳之曰：“卿此行甚精洁。”宦者曰：“臣自奉诏，蔬食至今。”唐主曰：“卿某处市鱼为羹，某日市肉为羹，何为蔬食？”宦者惭服。仓吏岁终献羡馀万馀石，唐主曰：“出纳有数，苟非掊民刻军，安得羡馀邪！”\u003cbr/\u003e\u003cbr/\u003e     秋，七月，闽主曦城福州西郭以备建人。又度民为僧，民避重赋多为僧，凡度万一千人。\u003cbr/\u003e\u003cbr/\u003e     乙丑，帝赐郑元弼等帛，遣归。李金全之叛也，安州马步副都指挥使桑千、威和指挥使王万金、成彦温不从而死，马步都指挥使庞守荣诮其愚，以徇金全之意。己巳，诏赠贾仁沼及桑千等官，遣使诛守荣于安州。李金全至金陵，唐主待之甚薄。\u003cbr/\u003e\u003cbr/\u003e     丁巳，唐主立齐王瓃为太子，兼大元帅，录尚书事。\u003cbr/\u003e\u003cbr/\u003e     太子太师致仕范延光请归河阳私第，帝许之。延光重载而行。西京留守杨光远兼领河阳，利其货，且虑为子孙之患，奏：“延光叛臣，不家汴、洛而就外藩，恐其逃逸入敌国，宜早除之！”帝不许。光远请敕延光居西京，从之。光远使其子承贵以甲士围其第，逼令自杀。延光曰：“天子在上，赐我铁券，许以不死，尔父子何得如此？”己未，承贵以白刃驱延光上马，至浮梁，挤于河。光远奏云自赴水死，帝知其故，惮光远之强，不敢诘；为延光辍朝，赠太师。\u003cbr/\u003e\u003cbr/\u003e     唐齐王瓃固辞太子；九月，乙丑，唐主许之，诏中外致笺如太子礼。\u003cbr/\u003e\u003cbr/\u003e     丁卯，以翰林学士承旨、户部侍郎和凝为中书侍郎、同平章事。\u003cbr/\u003e\u003cbr/\u003e     己巳，邺都留守刘知远入朝。\u003cbr/\u003e\u003cbr/\u003e     辛未，李崧奏：“诸州仓粮，于计帐之外所馀颇多。”上曰：“法外税民，罪同枉法。仓吏特贷其死，各痛惩之。”\u003cbr/\u003e\u003cbr/\u003e     翰林学士李澣，轻薄，多酒失，上恶之，丙子，罢翰林学士，并其职于中书舍人，澣，涛之弟也。\u003cbr/\u003e\u003cbr/\u003e     杨光远入朝，帝欲徙之它镇，谓光远曰：“围魏之役，卿左右皆有功，尚未之赏，今当各除一州以荣之。”因以其将校数人为刺史。甲申，徙光远为平卢节度使，进爵东平王。\u003cbr/\u003e\u003cbr/\u003e     冬，十月，丁酉，加吴越王元瓘天下兵马都元帅，尚书令。\u003cbr/\u003e\u003cbr/\u003e     壬寅，唐大赦，诏中外奏章无得言“睿”、“圣”，犯者以不敬论。\u003cbr/\u003e\u003cbr/\u003e     术士孙智永以四星聚斗，分野有灾，劝唐主巡东都，乙巳，唐主命齐王瓃监国。光政副使、太仆少卿陈觉以私憾奏泰州刺史褚仁规贪残；丙午，罢仁规为扈驾都部置，觉始用事。庚戌，唐主发金陵；甲寅，至江都。\u003cbr/\u003e\u003cbr/\u003e     闽王曦因商人奉表自理；十一月，甲申，以曦为威武节度使，兼中书令，封闽国王。\u003cbr/\u003e\u003cbr/\u003e     唐主欲遂居江都，以水冻，漕运不给，乃还；十二月，丙申，至金陵。\u003cbr/\u003e\u003cbr/\u003e     唐右仆射兼门下侍郎、同平章事张延翰卒。\u003cbr/\u003e\u003cbr/\u003e     是岁，汉门下侍郎、同平章事赵损卒；以宁远节度使南昌王定保为中书侍郎、同平章事，不逾年亦卒。\u003cbr/\u003e\u003cbr/\u003e     初，帝割雁门之北以赂契丹，由是吐谷浑皆属契丹，苦其贪虐，思归中国；成德节度使安重荣复诱之，于是吐谷浑帅部落千馀帐自五台来奔。契丹大怒，遣使让帝以招纳叛人。\u003cbr/\u003e\u003cbr/\u003e     天福六年辛丑，公元九四一年春，正月，丙寅，帝遣供奉官张澄将兵二千索吐谷浑在并、镇、忻、代四州山谷者，逐之使还故土。\u003cbr/\u003e\u003cbr/\u003e     王延政城建州，周二十里，请于闽王曦，欲以建州为威武军，自为节度使。曦以威武军福州也，乃以建州为镇安军，以延政为节度使，封富沙王；延政改镇安曰镇武而称之。\u003cbr/\u003e\u003cbr/\u003e     二月，壬辰，作浮梁于德胜口。\u003cbr/\u003e\u003cbr/\u003e     彰义节度使张彦泽欲杀其子，掌书记张式素为彦泽所厚，谏止之。彦泽怒，射之；左右素恶式，从而谗之，式惧，谢病去，彦泽遣兵追之，式至邠州，静难节度使李周以闻，帝以彦泽故，流式商州。彦泽遣行军司马郑元昭诣阙求之，且曰：“彦泽不得张式，恐致不测。”帝不得已，与之。癸未，式至泾州，彦泽命决口，剖心，断其四支。\u003cbr/\u003e\u003cbr/\u003e     凉州军乱，留后李文谦闭门自焚死。\u003cbr/\u003e\u003cbr/\u003e     蜀自建国以来，节度使多领禁兵，或以它职留成都，委僚佐知留务，专事聚敛，政事不治，民无所诉。蜀主知其弊，丙辰，加卫圣马步都指挥使、武德节度使兼中书令赵廷隐、枢密使、武信节度使、同平章事王处回、捧圣控鹤都指挥使、保宁节度使、同平章事张公铎检校官，并罢其节度使。三月，甲戌，以翰林学士承旨李昊知武德军，散骑常侍刘英图知保宁军，谏议大夫崔銮知武信军，给事中谢从志知武泰军，将作监张讃知宁江军。\u003cbr/\u003e\u003cbr/\u003e     夏，四月，闽王曦以其子亚澄同平章事、判六军诸卫。曦疑其弟汀州刺史延喜与延政通谋，遣将军许仁钦以兵三千如汀州，执延喜以归。\u003cbr/\u003e\u003cbr/\u003e     唐主以陈觉及万年常梦锡为宣徽副使。\u003cbr/\u003e\u003cbr/\u003e     辛巳，北京留守李德珫遣牙校以吐谷浑酋长白承福入朝。\u003cbr/\u003e\u003cbr/\u003e     唐主遣通事舍人欧阳遇求假道以通契丹，帝不许。自黄巢犯长安以来，天下血战数十年，然后诸国各有分土，兵革稍息。及唐主即位，江、淮比年丰稔，兵食有馀，群臣争言“陛下中兴，今北方多难，宜出兵恢复旧疆。”唐主曰：“吾少长军旅，见兵之为民害深矣，不忍复言。使彼民安，则吾民亦安矣，又何求焉！”汉主遣使如唐，谋共取楚，分其地；唐主不许。\u003cbr/\u003e\u003cbr/\u003e     山南东道节度使安从进谋反，遣使奉表诣蜀，请出师金、商以为声援；丁亥，使者至成都。蜀主与群臣谋之，皆曰：“金、商险远，少出师则不足制敌，多则漕輓不继。”蜀主乃辞之。又求援于荆南，高从诲遗从进书，谕以祸福；从进怒，反诬奏从诲。荆南行军司马王保义劝从诲具奏其状，且请发兵助朝廷讨之；从诲从之。\u003cbr/\u003e\u003cbr/\u003e     成德节度使安重荣耻臣契丹，见契丹使者，必箕踞慢骂，使过其境，或潜遣人杀之；契丹以让帝，帝为之逊谢。六月，戊午，重荣执契丹使拽剌，遣骑掠幽州南境，军于博野，上表称：“吐谷浑、两突厥、浑、契苾、沙陀各帅部从归附；党项等亦遣使纳契丹告身职牒，言为虏所陵暴，又言自二月以来，令各具精甲壮马，将以上秋南寇，恐天命不佑，与之俱灭，愿自备十万众，与晋共击契丹。又朔州节度副使赵崇已逐契丹节度使刘山，求归命朝廷。臣相继以闻。陛下屡敕臣承奉契丹，勿自起衅端；其如天道人心，难以违拒，机不可失，时不再来。诸节度使没于虏庭者，皆延颈企踵以待王师，良可哀闵。愿早决计。”表数千言，大抵斥帝父事契丹，竭中国以媚无厌之虏。又以此意为书遗朝贵及移藩镇，云已勒兵，必与契丹决战。帝以重荣方握强兵，不能制，甚患之。","cnt":0,"sort":6630490,"author":"司马光","prev":"6630489.html","next":"6630491.html","book_title":"资治通鉴","updateTimeFmt":"2024-03-28 17:25:38","category":"都市小说"}