{"id":0,"code":"6629965.html","title":"第242章 (2)","latest_chapter_name":"正文 第800章 (3)","xiao_shuo_code":"9226","content":"\u003cbr/\u003e\u003cbr/\u003e    赵丞相虎遣其将郭敖及章武王斌，帅步骑四万西击郭权，军于华阴；夏，四月，上邽豪族杀权以降。虎徙秦州三万馀户于青、并二州。长安人陈良夫奔黑羌，与北羌王薄句大等侵扰北地、冯翊。章武王斌、乐安王韬合击，破之，句大奔马兰山。郭敖乘胜逐北，为羌所败，死者什七八。斌等收军还三城。虎遣使诛郭敖。秦王宏有怨言，虎幽之。\u003cbr/\u003e\u003cbr/\u003e     慕容仁自称平州刺史、辽东公。\u003cbr/\u003e\u003cbr/\u003e     长沙桓公陶侃，晚年深以满盈自惧，不预朝权，屡欲告老归国，佐吏等苦留之。六月，侃疾笃，上表逊位。遣左长史殷羡奉送所假节、麾、幢、曲盖、侍中貂蝉、太尉章、荆、江、雍、梁、交、广、益、宁八州刺史印传、棨戟；军资、器仗、牛马、舟船，皆有定薄，封印仓库，侃自加管钥。以后事付右司马王愆期，加督护统领文武。甲寅，舆车出，临津就船，将归长沙，顾谓愆期曰：“老子婆娑，正坐诸君！”乙卯，薨于樊豨。侃在军四十一年，明毅善断，识察纤密，人不能欺；自南陵迄于白帝，数千里中，路不拾遗。及薨，尚书梅陶与亲人曹识书曰：“陶公机神明鉴似魏武，忠顺勤劳似孔明，陆抗诸人不能及也。”谢安每言：“陶公虽用法，而恒得法外意。”安，鲲之从子也。\u003cbr/\u003e\u003cbr/\u003e     成主雄生疡于头。身素多金创，及病，旧痕皆脓溃，诸子皆恶而远之；独太子班昼夜侍侧，不脱衣冠，亲为吮脓。雄召大将军建宁王寿受遗诏辅政。丁卯，雄卒，太子班即位。以建宁王寿录尚书事，政事皆委于寿及司徒何点、尚书令王瑰，班居中行丧礼，一无所预。\u003cbr/\u003e\u003cbr/\u003e     辛未，加平西将军庾亮征西将军、假节、都督江、荆、豫、益、梁、雍六州诸军事、领江、豫、荆三州刺史，镇武昌。亮辟殷浩为记室参军。浩，羡之子也，与豫章太守褚裒、丹杨丞杜乿，皆以识度清远，善谈《老》、《易》，擅名江东，而浩尤为风流所宗。裒，略之孙；乿，锡之子也。桓彝尝谓裒曰：“季野有皮里《春秋》。”言其外无臧否而内有褒贬也。谢安曰：“裒虽不言，而四时之气亦备矣。”\u003cbr/\u003e\u003cbr/\u003e     秋，八月，王济还辽东，诏遣侍御史王齐祭辽东公廆，又遣谒者徐孟策拜慕容皝镇军大将军、平州刺史、大单于、辽东公、持节、都督，承制封拜，一如廆故事。船下马石津，皆为慕容仁所留。\u003cbr/\u003e\u003cbr/\u003e     九月，戊寅，卫将军江陵穆公陆晔卒。\u003cbr/\u003e\u003cbr/\u003e     成主雄之子车骑将军越屯江阳，奔丧至成都。以太子班非雄所生，意不服，与其弟安东将军期谋作乱。班弟玝劝班遣越还江阳，以期为梁州刺史，镇葭萌。班以未葬，不忍遣，推心待之，无所疑间，遣玝出屯于涪。冬，十月，癸亥朔，越因班夜哭，弑之于殡宫，并杀班兄领军将军都；矫太后任氏令，罪状班而废之。\u003cbr/\u003e\u003cbr/\u003e     初，期母冉氏贱，任氏母养之。期多才艺，有令名。及班死，众欲立越，越奉期而立之。甲子，期即皇帝位。谥班曰戾太子。以越为相国，封建宁王，加大将军寿大都督，徙封汉王；皆录尚书事。以兄霸为中领军、镇南大将军；弟保为镇西大将军、汶山太守；从兄始为征东大将军，代越镇江阳。丙寅，葬雄于安都陵，谥曰武皇帝，庙号太宗。\u003cbr/\u003e\u003cbr/\u003e     始欲与寿共攻期，寿不敢发。始怒，反谮寿于期，请杀之。期欲籍寿以讨李玝，故不许，遣寿将兵向涪。寿先遣使告玝以去就利害，开其去路，玝遂来奔。诏以王玝为巴郡太守。期以寿为梁州刺史，屯涪。\u003cbr/\u003e\u003cbr/\u003e     赵主弘自赍玺绶诣魏宫，请禅位于丞相虎。虎曰：“帝王大业，天下自当有议，何为自论此邪！”弘流涕还宫，谓太后程氏曰：“先帝种真无复遗矣！”于是尚书奏：“魏台请依唐、虞禅让故事。”虎曰：“弘愚暗，居丧无礼，不可以君万国，便当废之，何禅让也！”十一月，虎遣郭殷持节入宫，废弘为海阳王。弘安步就车，容色自若，谓群臣曰：“庸昧不堪纂承大统，夫复何言！”群臣莫不流涕，宫人恸哭。群臣诣魏台劝进，虎曰：“皇帝者盛德之号，非所敢当，且可称居摄赵天王。”幽弘及太后程氏、秦王宏、南阳王恢于崇训宫，寻皆杀之。\u003cbr/\u003e\u003cbr/\u003e     西羌大都督姚弋仲称疾不驾，虎屡召之，乃至。正色谓虎曰：“弋仲常谓大王命世英雄，奈何把臂受托而返夺之邪？”虎曰：“吾岂乐此哉！顾海阳年少，恐不能了家事，故代之耳。”心虽不平，然察其诚实，亦不之罪。\u003cbr/\u003e\u003cbr/\u003e     虎以夔安为侍中、太尉、守尚书令，郭殷为司空，韩晞为尚书左仆射，魏郡申钟为侍中，郎闿为光禄大夫，王波为中书令。文武封拜各有差。虎行如信都，复还襄国。\u003cbr/\u003e\u003cbr/\u003e     慕容皝讨辽东，甲申，至襄平。辽东人王岌密信请降。师进，入城，翟楷、庞鉴单骑走，居就、新昌等县皆降。皝欲悉坑辽东民，高诩谏曰：“辽东之叛，实非本图，直畏仁凶威，不得不从。今元恶犹存，始克此城，遽加夷灭，则未下之城，无归善之路矣。”皝乃止。分徙辽东大姓于棘城。以杜群为辽东相，安辑遗民。\u003cbr/\u003e\u003cbr/\u003e     十二月，赵徐州从事兰陵朱纵斩刺史郭祥，以彭城来降，赵将王朗攻之，纵奔淮南。\u003cbr/\u003e\u003cbr/\u003e     慕容仁遣兵袭新昌，督护新兴王寓击走之，遂徙新昌入襄平。\u003cbr/\u003e\u003cbr/\u003e     咸康元年乙未，公元三三五年春，正月，庚午朔，帝加元服。大赦，改元。\u003cbr/\u003e\u003cbr/\u003e     成、赵皆大赦，成改元玉恒，赵改元建武。\u003cbr/\u003e\u003cbr/\u003e     成主期立皇后阎氏，以卫将军尹奉为右丞相，骠骑将军、尚书令王瑰为司徒。\u003cbr/\u003e\u003cbr/\u003e     赵王虎命太子邃省可尚书奏事，唯祀郊庙、选牧守、征伐、刑杀乃亲之。虎好治宫室，鹳雀台崩，杀典匠少府任汪；复使修之，倍于其旧。邃保母刘芝封宜城君，关预朝权，受纳贿赂，求仕进者多出其门。\u003cbr/\u003e\u003cbr/\u003e     慕容皝置左、右司马，以司马韩矫、军祭酒封弈为之。\u003cbr/\u003e\u003cbr/\u003e     司徒导以赢疾，不堪朝会，三月，乙酉，帝幸其府，与群臣宴于内室，拜导并拜其妻曹氏。侍中孔坦密表切谏，以为帝初加元服，动宜顾礼，帝从之。坦又以帝委政于导，从容言曰：“陛下春秋已长，圣敬日跻，宜博纳朝臣，谘诹善道。”导闻而恶之，出坦为廷尉。坦不得意，以疾去职。\u003cbr/\u003e\u003cbr/\u003e     丹杨尹桓景，为人谄巧，导亲爱之。会荧惑守南斗经旬，导谓领军将军陶回曰：“斗，扬州之分，吾当逊位以厌天谴。”回曰：“公以明德作辅，而与桓景造膝，使荧惑何以退舍！”导深愧之。\u003cbr/\u003e\u003cbr/\u003e     导辟太原王濛为掾，王述为中兵属。述，昶之曾孙也。濛不修小廉，而以清约见称，与沛国刘惔齐名，友善。惔常称濛性至通而自然有节。濛曰：“刘君知我，胜我自知。”当时称风流者，以惔、濛为首。述性沈静，每坐客辩论蜂起，而述处之恬如也。年三十，尚未知名，人谓之痴。导以门地辟之。既见，唯问在东米价，述张目不答。导曰：“王掾不痴，人何言痴也！”尝见导每发言，一坐莫不赞美，述正色曰：“人非尧、舜，何得每事尽善！”导改容谢之。\u003cbr/\u003e\u003cbr/\u003e     赵王虎南游，临江而还。有游骑十馀至历阳，历阳太守袁耽表上之，不言骑多少。朝廷震惧，司徒导请出讨之。夏，四月，加导大司马、假黄钺、都督征讨诸军事。癸丑，帝观兵广莫门，分命诸将救历阳及戍慈湖、牛渚、芜湖；司空郗鉴使广陵相陈光将兵入卫京师。俄闻赵骑至少，又已去，戊午，解严，王导解大司马。袁耽坐轻妄免官。\u003cbr/\u003e\u003cbr/\u003e     赵征虏将军石遇攻桓宣于襄阳，不克。\u003cbr/\u003e\u003cbr/\u003e     大旱，会稽、馀姚米斗五百。\u003cbr/\u003e\u003cbr/\u003e     秋，七月，慕容皝立子俊为世子。\u003cbr/\u003e\u003cbr/\u003e     九月，赵王虎迁都于邺，大赦。\u003cbr/\u003e\u003cbr/\u003e     初，赵主勒以天竺僧佛图澄豫言成败，数有验，敬事之。及虎即位，奉之尤谨，衣以绫锦，乘以雕辇。朝会之日，太子、诸公扶翼上殿，主者唱“大和尚”，众坐皆起。使司空李农旦夕问起居，太子、诸公五日一朝。国人化之，率多事佛。澄之所在，无敢向其方面涕唾者。争造寺庙，削发出家。虎以其真伪杂糅，或避赋役为奸宄，乃下诏问中书曰：“佛，国家所奉。里闾小人无爵秩者，应事佛不？”著作郎王度等议曰：“王者祭祀，典礼具存。佛，外国之神，非天子诸华所应祠奉。汉氏初传其道，唯听西域人立寺都邑以奉之，汉人皆不得出家；魏世亦然。今宜禁公卿以下毋得诣寺烧香、礼拜；其赵人为沙门者，皆返初服。”虎诏曰：“朕生自边鄙，忝君诸夏，至于飨祀，应从本俗。其夷、赵百姓乐事佛者，特听之。”\u003cbr/\u003e\u003cbr/\u003e     赵章武王斌帅精骑二万并秦、雍二州兵以讨薄句大，平之。成太子班之舅罗演，与汉王相天水上官澹谋杀成主期，立班子。事觉，期杀演、澹及班母罗氏。期自以得志，轻诸旧臣，信任尚书令景骞、尚书姚华、田褒、中常侍许涪等，刑赏大政，皆决于数人，希复关公卿。褒无它才，尝劝成主雄立期为太子，故有宠。由是纪纲隳紊，雄业始衰。\u003cbr/\u003e\u003cbr/\u003e     冬，十月，乙未朔，日有食之。","cnt":0,"sort":6629965,"author":"司马光","prev":"6629964.html","next":"6629966.html","book_title":"资治通鉴","updateTimeFmt":"2024-03-28 17:25:38","category":"都市小说"}