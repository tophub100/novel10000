{"id":0,"code":"6630133.html","title":"第410章 (1)","latest_chapter_name":"正文 第800章 (3)","xiao_shuo_code":"9226","content":"\u003cbr/\u003e\u003cbr/\u003e    梁纪十三（起旃蒙单阏，尽强圉大荒落，凡三年）\u003cbr/\u003e\u003cbr/\u003e     高祖武皇帝十三\u003cbr/\u003e\u003cbr/\u003e     大同元年乙卯，公元五三五年春，正月，戊申朔，大赦，改元。\u003cbr/\u003e\u003cbr/\u003e     是日，魏文帝即位于城西，大赦，改元大统，追尊父京兆王为文景皇帝，妣杨氏为皇后。\u003cbr/\u003e\u003cbr/\u003e     魏渭州刺史可朱浑道元先附侯莫陈悦，悦死，丞相泰攻之，不能克，与盟而罢。道元世居怀朔，与东魏丞相欢善。又母兄皆在邺，由是常与欢通。泰欲击之，道元帅所部三千户西北度乌兰津抵灵州，灵州刺史曹泥资送至云州。欢闻之，遣资粮迎候，拜车骑大将军。道元至晋阳，欢始闻孝武帝之丧，启请举哀制服。东魏主使群臣议之，太学博士潘崇和以为：“君遇臣不以礼则无反服，是以汤之民不哭桀，周武之民不服纣。”国子博士卫既隆、李同轨议以为：“高后于永熙离绝未彰，宜为之服。”东魏从之。\u003cbr/\u003e\u003cbr/\u003e     魏骁骑大将军、仪同三司李虎等招谕费也头之众，与之共攻灵州，凡四旬，曹泥请降。己酉，魏进丞相略阳公泰为都督中外诸军、录尚书事、大行台，封安定王；泰固辞王爵及录尚书，乃封安定公。以尚书令斛斯椿为太保，广平王赞为司徒。\u003cbr/\u003e\u003cbr/\u003e     乙卯，魏主立妃乙弗氏为皇后，子钦为皇太子。后仁恕节俭，不妒忌，帝甚重之。\u003cbr/\u003e\u003cbr/\u003e     稽胡刘蠡升，自孝昌以来，自称天子，改元神嘉，居云阳谷；魏之边境常被其患，谓之“胡荒”。壬戌，东魏丞相欢袭击，大破之。\u003cbr/\u003e\u003cbr/\u003e     勃海世子澄通于欢妾郑氏，欢归，一婢告之，二婢为证。欢杖澄一百而幽之，娄妃亦隔绝不得见。欢纳魏敬宗之后尔朱氏，有宠，生子浟，欢欲立之。澄求救于司马子如。子如入见欢，伪为不知者，请见娄妃；欢告其故。子如曰：“消难亦通子如妾，此事正可掩覆。妃是王结发妇，常以父母家财奉王；王在怀朔被杖，背无完皮，妃昼夜供侍；后避葛贼，同走并州，贫困，妃然马矢自作靴；恩义何可忘也！夫妇相宜，女配至尊，男承大业。且娄领军之勋，何宜摇动！一女子如草芥，况婢言不必信邪！”欢因使子如更鞫之。子如见澄，尤之曰：“男儿何意畏威自诬！”因教二婢反其辞，胁告者自缢，乃启欢曰：“果虚言也。”欢大悦，召娄妃及澄。妃遥见欢，一步一叩头，澄且拜且进。父子、夫妇相泣，复如初。欢置酒曰：“全我父子者，司马子如也！”赐之黄金百三十斤。\u003cbr/\u003e\u003cbr/\u003e     甲子，魏以广陵王欣为太傅，仪同三司万俟受洛干为司空。\u003cbr/\u003e\u003cbr/\u003e     己巳，东魏以丞相欢为相国，假黄钺，殊礼；固辞。\u003cbr/\u003e\u003cbr/\u003e     东魏大行台尚书司马子如帅大都督窦泰、太州刺史韩轨等攻潼关，魏丞相泰军于霸上。子如与轨回军，从蒲津宵济，攻华州。时修城未毕，梯倚城外，比晓，东魏人乘梯而入。刺史王罴卧未起，闻阁外匈匈有声，袒身露髻徒跣，持白梃大呼而出，东魏人见之惊却。罴逐至东门，左右稍集，合战，破之，子如等遂引去。\u003cbr/\u003e\u003cbr/\u003e     二月，辛巳，上祀明堂。\u003cbr/\u003e\u003cbr/\u003e     壬午，东魏以咸阳王坦为太傅，西河王悰为太尉。\u003cbr/\u003e\u003cbr/\u003e     东魏使尚书右仆射高隆之发十万夫撤洛阳宫殿，运其材入邺。\u003cbr/\u003e\u003cbr/\u003e     丁亥，上耕籍田。\u003cbr/\u003e\u003cbr/\u003e     东魏仪同三司娄昭等攻兖州，樊子鹄使前胶州刺史严思达守东平，昭攻拔之。遂引兵围瑕丘，久不下，昭以水灌城；己丑，大野拔见子鹄计事，因斩其首以降。始，子鹄以众少，悉驱老弱为兵，子鹄死，各散走。诸将劝娄昭尽捕诛之，昭曰：“此州不幸，横被残贼，跂望官军以救涂炭。今复诛之，民将谁诉！”皆舍之。\u003cbr/\u003e\u003cbr/\u003e     戊戌，司州刺史陈庆之伐东魏，与豫州刺史尧雄战，不利而还。三月，辛酉，东魏以高盛为太尉，高敖曹为司徒，济阴王晖业为司空。\u003cbr/\u003e\u003cbr/\u003e     东魏丞相欢伪与刘蠡升约和，许以女妻其太子。蠡升不设备，欢举兵袭之。辛酉，蠡升北部王斩蠡升首以降。馀众复立其子南海王，欢进击，擒之，俘其皇后、诸王、公卿以下四百馀人，华、夷五万馀户。\u003cbr/\u003e\u003cbr/\u003e     壬申，欢入朝于邺，以孝武帝后妻彭城王韶。\u003cbr/\u003e\u003cbr/\u003e     魏丞相泰以军旅未息，吏民劳弊，命所司斟酌古今可以便时适治者，为二十四条新制，奏行之。\u003cbr/\u003e\u003cbr/\u003e     泰用武功苏绰为行台郎中，居岁馀，泰未之知也，而台中皆称其能，有疑事皆就决之。泰与仆射周惠达论事，惠达不能对，请出议之。出，以告绰，绰为之区处，惠达入白之，泰称善，曰：“谁与卿为此议者？”惠达以绰对，且称绰有王佐之才，泰乃擢绰为著作郎。泰与公卿如昆明池观渔，行至汉故仓池，顾问左右，莫有知者。泰召绰问之，具以状对。泰悦，因问天地造化之始，历代兴亡之迹，绰应对如流。泰与绰并马徐行，至池，竟不设网罟而还。遂留绰至夜，问以政事，卧而听之。绰指陈为治之要，泰起，整衣危坐，不觉膝之前席，语遂达曙不厌。诘朝，谓周惠达曰：“苏绰真奇士！吾方任之以政。”即拜大行台左丞，参典机密，自是宠遇日隆。绰始制文案程式朱出、墨入及计帐、户籍之法，后人多遵用之。\u003cbr/\u003e\u003cbr/\u003e     东魏以封延之为青州刺史，代侯渊。渊既失州任而惧，行及广川，遂反，夜，袭青州南郭，劫掠郡县。夏，四月，丞相欢使济州刺史蔡俊讨之。渊部下多叛，渊欲南奔，于道为卖浆者所斩，送首于邺。\u003cbr/\u003e\u003cbr/\u003e     元庆和攻东魏城父，丞相欢遣高敖曹帅三万人趣项，窦泰帅三万人趣城父，侯景帅三万人趣彭城，以任祥为东南道行台仆射，节度诸军。\u003cbr/\u003e\u003cbr/\u003e     五月，魏加丞相泰柱国。\u003cbr/\u003e\u003cbr/\u003e     元庆和引兵逼东魏南兖州，东魏洛州刺史韩贤拒之。六月，庆和攻南顿，豫州刺史尧雄破之。\u003cbr/\u003e\u003cbr/\u003e     秋，七月，甲戌，魏以开府仪同三司念贤为太尉，万俟受洛干为司徒，开府仪同三司越勒肱为司空。\u003cbr/\u003e\u003cbr/\u003e     益州刺史鄱阳王范、南梁州刺史樊文炽合兵围晋寿，魏东益州刺史傅敬和来降。范，恢之子；敬和，竖眼之子也。\u003cbr/\u003e\u003cbr/\u003e     魏下诏数高欢二十罪，且曰：“朕将亲总六军，与丞相扫除凶丑。”欢亦移檄于魏，谓宇文黑獭、斛斯椿为逆徒，且言：“今分命诸将，领兵百万，刻期西讨。”东魏遣行台元晏击元庆和。\u003cbr/\u003e\u003cbr/\u003e     或告东魏司空济阴王晖业与七兵尚书薛琡贰于魏，八月，辛卯，执送晋阳，皆免官。\u003cbr/\u003e\u003cbr/\u003e     甲午，东魏发民七万六千人作新宫于邺，使仆射高隆之与司空胄曹参军辛术共营之，筑邺南城周二十五里。术，琛之子也。\u003cbr/\u003e\u003cbr/\u003e     赵刚自蛮中往见东魏东荆州刺史赵郡李愍，劝令附魏，愍从之，刚由是得至长安。丞相泰以刚为左光禄大夫。刚说泰召贺拔胜、独孤信等于梁，泰使刚来请之。\u003cbr/\u003e\u003cbr/\u003e     九月，丁巳，东魏以开府仪同三司襄城王旭为司空。\u003cbr/\u003e\u003cbr/\u003e     冬，十月，魏太师上党文宣王长孙稚卒。\u003cbr/\u003e\u003cbr/\u003e     魏秦州刺史王超世，丞相泰之内兄也，骄而黩货，泰奏请加法，诏赐死。\u003cbr/\u003e\u003cbr/\u003e     十一月，丁未，侍中、中卫将军徐勉卒。勉虽骨鲠不及范云，亦不阿意苟合，故梁世言贤相者称范、徐云。\u003cbr/\u003e\u003cbr/\u003e     癸丑，东魏主祀圜丘。\u003cbr/\u003e\u003cbr/\u003e     甲午，东魏阊阖门灾。门之初成也，高隆之乘马远望，谓其匠曰：“西南独高一寸。”量之果然，太府卿任忻集自矜其巧，不肯改。隆之恨之，至是谮于丞相欢曰：“忻集潜通西魏，令人故烧之。”欢斩之。\u003cbr/\u003e\u003cbr/\u003e     北梁州刺史兰钦引兵攻南郑，魏梁州刺史元罗举州降。\u003cbr/\u003e\u003cbr/\u003e     东魏以丞相欢之子洋为骠骑大将军、开府仪同三司，封太原公。洋内明决而外如不慧，兄弟及众人皆嗤鄙之；独欢异之，谓长史薛琡曰：“此儿识虑过吾。”幼时，欢尝欲观诸子意识，使各治乱丝，洋独抽刀斩之，曰：“乱者必斩！”又各配兵四出，使都督彭乐帅甲骑伪攻之，兄澄等皆怖挠，洋独勒众与乐相格，乐免胄言情，犹擒之以献。\u003cbr/\u003e\u003cbr/\u003e     初，大行台右丞杨愔从兄岐州刺史幼卿，以直言为孝武帝所杀，愔同列郭秀害其能，恐之曰：“高王欲送卿于帝所。”愔惧，变姓名逃于田横岛。久之，欢闻其尚在，召为太原公开府司马，顷之，复为大行台右丞。\u003cbr/\u003e\u003cbr/\u003e     十二月，甲午，东魏文武官量事给禄。\u003cbr/\u003e\u003cbr/\u003e     魏以念贤为太傅，河州刺史梁景睿为太尉。\u003cbr/\u003e\u003cbr/\u003e     是岁，鄱阳妖贼鲜于琛改元上愿，有众万馀人。鄱阳内史吴郡陆襄讨擒之，案治党与，无滥死者。民歌之曰：“鲜于平后善恶分，民无枉死赖陆君。”\u003cbr/\u003e\u003cbr/\u003e     柔然头兵可汗求婚于东魏，丞相欢以常山王妹为兰陵公主，妻之。柔然数侵魏，魏使中书舍人库狄峙奉使至柔然，与约和亲，由是柔然不复为寇。\u003cbr/\u003e\u003cbr/\u003e     大同二年丙辰，公元五三六年春，正月，辛亥，魏祀南郊，改用神元皇帝配。\u003cbr/\u003e\u003cbr/\u003e     甲子，东魏丞相欢自将万骑袭魏夏州，身不火食，四日而至，缚槊为梯，夜入其城，擒刺史斛拔俄弥突，因而用之，留都督张琼将兵镇守，迁其部落五千户以归。\u003cbr/\u003e\u003cbr/\u003e     魏灵州刺史曹泥与其婿凉州刺史普乐刘丰，复叛降东魏，魏人围之，水灌其城，不没者四尺。东魏丞相欢发阿至罗三万骑径度灵州，绕出魏师之后，魏师退。欢帅骑迎泥及丰，拔其遗户五千以归，以丰为南汾州刺史。\u003cbr/\u003e\u003cbr/\u003e     东魏加丞相欢九锡；固让而止。\u003cbr/\u003e\u003cbr/\u003e     上为文帝作皇基寺以追福，命有司求良材。曲阿弘氏自湘州买巨材东下，南津校尉孟少卿欲求媚于上，诬弘氏为劫而杀之，没其材以为寺。\u003cbr/\u003e\u003cbr/\u003e     二月，乙亥，上耕藉田。\u003cbr/\u003e\u003cbr/\u003e     东魏勃海世子澄，年十五，为大行台、并州刺史，求入邺辅朝政，丞相欢不许。丞相主簿乐安孙搴为之请，乃许之。丁酉，以澄为尚书令，加领军、京畿大都督。魏朝虽闻其器识，犹以年少期之。既至，用法严峻，事无凝滞，中外震肃。引并州别驾崔暹为左丞、吏部郎，亲任之。\u003cbr/\u003e\u003cbr/\u003e     司马子如、高季式召孙搴剧饮，醉甚而卒。丞相欢亲临其丧。子如叩头请罪，欢曰：“卿折我右臂，为我求可代者！”子如举中书郎魏收，欢以收为主簿。收，子建之子也。它日，欢谓季式曰：“卿饮杀我孙主簿，魏收治文书不如我意；司徒尝称一人谨密者为谁？”季式以司徒记室广宗陈元康对，曰：“是能夜中闇书，快吏也。”召之，一见，即授大丞相功曹，掌机密，迁大行台都官郎。时军国多务，元康问无不知。欢或出，临行，留元康在后，马上有所号令九十馀条，元康屈指数之，尽能记忆。与功曹平原赵彦深同知机密，时人谓之陈、赵。而元康势居赵前，性又柔谨，欢甚亲之，曰：“如此人诚难得，天赐我也！”彦深名隐，以字行。\u003cbr/\u003e\u003cbr/\u003e     东魏丞相欢令阿至罗逼魏秦州刺史万俟普，欢以众应之。\u003cbr/\u003e\u003cbr/\u003e     三月，戊申，丹杨陶弘景卒。弘景博学多艺能，好养生之术。仕齐为奉朝请，弃官，隐居茅山。上早与之游，及即位，恩礼甚笃，每得其书，焚香虔受。屡以手敕招之，弘景不出。国家每有吉凶征讨大事，无不先咨之，月中常有数信，时人谓之“山中宰相”。将没，为诗曰：“夷甫任散诞，平叔坐论空；岂悟昭阳殿，遂作单于宫！”时士大夫竞谈玄理，不习武事，故弘景诗及之。\u003cbr/\u003e\u003cbr/\u003e     甲寅，东魏以华山王鸷为大司马。魏以凉州刺史李叔仁为司徒，万俟洛为太宰。\u003cbr/\u003e\u003cbr/\u003e     夏，四月，乙未，以骠骑大将军、开府同三司之仪元法僧为太尉。\u003cbr/\u003e\u003cbr/\u003e     尚书右丞考城江子四上封事，极言政治得失。五月，癸卯，诏曰：“古人有言，‘屋漏在上，知之在下’。朕有过失，不能自觉，江子四等封事所言，尚书可时加检括，于民有蠹患者，宜速详启！”\u003cbr/\u003e\u003cbr/\u003e     戊辰，东魏高盛卒。\u003cbr/\u003e\u003cbr/\u003e     魏越勒肱卒。\u003cbr/\u003e\u003cbr/\u003e     魏秦州刺史万俟普与其子太宰洛、豳州刺史叱干宝乐、右卫将军破六韩常及督将三百人奔东魏，丞相泰轻骑追之，至河北千馀里，不及而还。\u003cbr/\u003e\u003cbr/\u003e     秋，七月，庚子，东魏大赦。\u003cbr/\u003e\u003cbr/\u003e     上待魏降将贺拔胜等甚厚，胜请讨高欢，上不许。胜等思归，前荆州大都督抚宁史宁谓胜曰：“朱异言于梁主，无不从，请厚结之。”胜从之。上许胜、宁及卢柔皆北还，亲饯之于南苑。胜怀上恩，自是见鸟兽南向者皆不射之。行至襄城，东魏丞相欢遣侯景以轻骑邀之，胜等弃舟自山路逃归，从者冻馁，道死者太半。既至长安，诣阙谢罪。魏主执胜手歔欷曰：“乘舆播越，天也，非卿之咎。”丞相泰引卢柔为从事中郎，与苏绰对掌机密。\u003cbr/\u003e\u003cbr/\u003e     九月，壬寅，东魏以定州刺史侯景兼尚书右仆射、南道行台，督诸将入寇。\u003cbr/\u003e\u003cbr/\u003e     魏以扶风王孚为司徒，斛斯椿为太傅。\u003cbr/\u003e\u003cbr/\u003e     冬，十月，乙亥，诏大举伐东魏。东魏侯景将兵七万寇楚州，虏刺史桓和；进军淮上，南、北司二州刺史陈庆之击破之，景弃辎重走。十一月，己亥，罢北伐之师。\u003cbr/\u003e\u003cbr/\u003e     魏复改始祖神元皇帝为太祖，道武皇帝为烈祖。\u003cbr/\u003e\u003cbr/\u003e     十二月，东魏以并州刺史尉景为太保。\u003cbr/\u003e\u003cbr/\u003e     壬申，东魏遣使请和，上许之。\u003cbr/\u003e\u003cbr/\u003e     东魏清河文宣王亶卒。\u003cbr/\u003e\u003cbr/\u003e     丁丑，东魏丞相欢督诸军伐魏，遣司徒高敖曹趣上洛，大都督窦泰趣潼关。\u003cbr/\u003e\u003cbr/\u003e     癸未，东魏以咸阳王坦为太师。\u003cbr/\u003e\u003cbr/\u003e     是岁，魏关中大饥，人相食，死者什七八。\u003cbr/\u003e\u003cbr/\u003e     大同三年丁巳，公元五三七年春，正月，上祀南郊，大赦。","cnt":0,"sort":6630133,"author":"司马光","prev":"6630132.html","next":"6630134.html","book_title":"资治通鉴","updateTimeFmt":"2024-03-28 17:25:38","category":"都市小说"}