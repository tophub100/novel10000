{"id":0,"code":"6629848.html","title":"第128章 (3)","latest_chapter_name":"正文 第800章 (3)","xiao_shuo_code":"9226","content":"\u003cbr/\u003e\u003cbr/\u003e    六月，丙寅，立南匈奴守义王兜楼储为呼兰若尸逐就单于。时兜楼储在京师，上亲临轩授玺绶，引上殿，赐车马、器服、金帛甚厚。诏太常、大鸿胪与诸国侍子于广阳城门外祖会，飨赐、作乐、角抵、百戏。\u003cbr/\u003e\u003cbr/\u003e     冬，闰十月，赵冲击烧当羌于阿阳，破之。\u003cbr/\u003e\u003cbr/\u003e     十一月，使匈奴中郎将扶风马寔遣人刺杀句龙吾斯。\u003cbr/\u003e\u003cbr/\u003e     凉州自九月以来，地百八十震，山谷坼裂，坏败城寺，民压死者甚众。\u003cbr/\u003e\u003cbr/\u003e     尚书令黄琼以前左雄所上孝廉之选，专用儒学、文吏，于取士之义犹有所遗，乃奏增孝悌及能从政者为四科；帝从之。\u003cbr/\u003e\u003cbr/\u003e     建康元年甲申，公元一四四年春，护羌从事马玄为诸羌所诱，将羌众亡出塞，领护羌校尉卫琚追击玄等，斩首八百馀级。赵冲复追叛羌到建威鹯阴河；军度竟，所将降胡六百馀人叛走；冲将数百人追之，遇羌伏后，与战而殁。冲虽死，而前后多所斩获，羌由是衰耗。诏封冲子为义阳亭侯。\u003cbr/\u003e\u003cbr/\u003e     夏，四月，使匈奴中郎将马寔击南匈奴左部，破之。于是胡、羌、乌桓悉诣寔降。\u003cbr/\u003e\u003cbr/\u003e     辛巳，立皇子炳为太子，改元，赦天下。太子居承光宫，帝使侍御史种暠监其家。中常侍高梵从中单驾出迎太子，时太傅杜乔等疑不欲从而未决，暠乃手剑当车曰：“太子，国之储副，人命所系。今常侍来，无诏信，何以知非奸邪？今日有死而已！”梵辞屈，不敢对，驰还奏之。诏报，太子乃得去。乔退而叹息，愧暠临事不惑；帝亦嘉其持重，称善者良久。\u003cbr/\u003e\u003cbr/\u003e     扬、徐盗贼群起，盘互连岁。秋，八月，九江范容、周生等寇掠城邑，屯据历阳，为江、淮巨患；遣御史中丞冯绲督州兵讨之。\u003cbr/\u003e\u003cbr/\u003e     庚午，帝崩于玉堂前殿。太子即皇帝位，年二岁。尊皇后曰皇太后。太后临朝。\u003cbr/\u003e\u003cbr/\u003e     丁丑，以太尉赵峻为太傅，大司农李固为太尉，参录尚书事。\u003cbr/\u003e\u003cbr/\u003e     九月，丙午，葬孝顺皇帝于宪陵，庙曰敬宗。\u003cbr/\u003e\u003cbr/\u003e     是日，京师及太原、雁门地震。\u003cbr/\u003e\u003cbr/\u003e     庚戌，诏举贤良方正之士，策问之。皇甫规对曰：“伏惟孝顺皇帝初勤王政，纪纲四方，几以获安；后遭奸伪，威分近习，受赂卖爵，宾客交错，天下扰扰，从乱如归，官民并竭，上下穷虚。陛下体兼乾坤，聪哲纯茂，摄政之初，拔用忠贞，其馀维纲，多所改正，远近翕然望见太平，而灾异不息，寇贼纵横，殆以奸臣权重之所致也。其常侍尤无状者，宜亟黜遣，披扫凶党，收入财贿，以塞痛怨，以答天诫。大将军冀、河南尹不疑，亦宜增修谦节，辅以儒术，省去游娱不急之务，割减庐第无益之饰。夫君者，舟也；民者，水也；群臣，乘舟者也；将军兄弟，操楫者也。若能平志毕力，以度元元，所谓福也。如其怠弛，将沦波涛，可不慎乎！夫德不称禄，犹凿墉之趾以益其高，岂量力审功，安固之道哉！凡诸宿猾、酒徒、戏客，皆宜贬斥，以惩不轨。令冀等深思得贤之福，失人之累。”梁冀忿之，以规为下第，拜郎中；托疾，免归，州郡承冀旨，几陷死者再三，遂沉废于家，积十馀年。\u003cbr/\u003e\u003cbr/\u003e     扬州刺史尹耀、九江太守邓显讨范容等于历阳，败殁。\u003cbr/\u003e\u003cbr/\u003e     冬，十月，日南蛮夷复反，攻烧县邑。交趾刺史九江夏方招诱降之。\u003cbr/\u003e\u003cbr/\u003e     十一月，九江盗贼徐凤、马勉等攻烧城邑；凤称无上将军，勉称皇帝，筑营于当涂山中，建年号，置百官。\u003cbr/\u003e\u003cbr/\u003e     十二月，九江贼黄虎等攻合肥。\u003cbr/\u003e\u003cbr/\u003e     是岁，群盗发宪陵。\u003cbr/\u003e\u003cbr/\u003e     汉孝皇帝\u003cbr/\u003e\u003cbr/\u003e     永嘉元年乙酉，公元一四五年春，正月，戊戌，帝崩于玉堂前殿。梁太后以扬、徐盗贼方盛，欲须所征诸王侯到乃发丧。太尉李固曰：“帝虽幼少，犹天下之父。今日崩亡，人神感动，岂有人子反共掩匿乎！昔秦皇沙丘之谋及近日北乡之事，皆秘不发丧，此天下大忌，不可之甚者也！”太后从之，即暮发丧。征清河王蒜及渤海孝王鸿之子缵皆至京师。蒜父曰清河恭王延平；延平及鸿皆乐安夷王宠之子，千乘贞王伉之孙也。清河王为人严重，动止有法度，公卿皆归心焉。李固谓大将军冀曰：“今当立帝，宜择长年，高明有德，任亲政事者，愿将军审详大计，察周、霍之立文、宣，戒邓、阎之利幼弱！”冀不从，与太后定策禁中。丙辰，冀持节以王青盖车迎缵入南宫。丁巳，封为建平侯。其日，即皇帝位，年八岁。蒜罢归国。\u003cbr/\u003e\u003cbr/\u003e     将卜山陵，李固曰：“今处处寇贼，军兴费广，新创宪陵，赋发非一。帝尚幼小，可起陵于宪陵茔内，依康陵制度。”太后从之。己未，葬孝冲皇帝于怀陵。\u003cbr/\u003e\u003cbr/\u003e     太后委政宰辅，李固所言，太后多从之，黄门宦官为恶者一皆斥遣，天下咸望治平。而梁冀深忌疾之。初，顺帝时所除官多不以次；及固在事，奏免百馀人。此等既怨，又希望冀旨，遂共作飞章诬奏固曰：“太尉李固，因公假私，依正行邪，离间近戚，自隆支党。大行在殡，路人掩涕，固独胡粉饰貌，搔头弄姿，槃旋偃仰，从容治步，曾无惨怛伤悴之心。山陵未成，违矫旧政，善则称己，过则归君；斥逐近臣，不得侍送。作威作福，莫固之甚矣！夫子罪莫大于累父，臣恶莫深于毁君，固之过衅，事合诛辟。”书奏，冀以白太后，使下其书；太后不听。\u003cbr/\u003e\u003cbr/\u003e     广陵贼张婴复聚众数千人反，据广陵。\u003cbr/\u003e\u003cbr/\u003e     二月，乙酉，赦天下。\u003cbr/\u003e\u003cbr/\u003e     西羌叛乱积年，费用八十馀亿。诸将多断盗牢禀，私自润入，皆以珍宝货赂左右。上下放纵，不恤军事，士卒不得其死者，白骨相望于野。左冯翊梁并以恩信招诱叛羌；离湳、狐奴等五万馀户皆诣并降，陇右复平。\u003cbr/\u003e\u003cbr/\u003e     太后以徐、扬盗贼益炽，博求将帅。三公举涿令北海滕抚有文武才；诏拜抚九江都尉，与中郎将赵序助冯绲，合州郡兵数万人共讨之。又广开赏募，钱、邑各有差。又议遣太尉李固，未及行。三月，抚等进击众贼，大破之，斩马勉、范容、周生等千五百级。徐凤以馀众烧东城县。夏，五月，下邳人谢安应募，率其宗亲设伏击凤，斩之。封安为平乡侯。拜滕抚中郎将，督扬、徐二州事。\u003cbr/\u003e\u003cbr/\u003e     丙辰，诏曰：“孝殇皇帝即位逾年，君臣礼成。孝安皇帝承袭统业，而前世遂令恭陵在康陵之上，先后相逾，失其次序。今其正之！”\u003cbr/\u003e\u003cbr/\u003e     六月，鲜卑寇代郡。\u003cbr/\u003e\u003cbr/\u003e     秋，庐江盗贼攻寻阳，又攻盱台。滕抚遣司马王章击破之。\u003cbr/\u003e\u003cbr/\u003e     九月，庚戌，太傅赵峻薨。\u003cbr/\u003e\u003cbr/\u003e     滕抚进击张婴；冬，十一月，丙午，破婴，斩获千馀人。丁未，中郎将赵序坐畏懦、诈增首级，弃市。\u003cbr/\u003e\u003cbr/\u003e     历阳贼华孟自称黑帝，攻杀九江太守杨岑。滕抚进击，破之，斩孟等三千八百级，虏获七百馀人。于是东南悉平，振旅而还。以抚为左冯翊。\u003cbr/\u003e\u003cbr/\u003e     永昌太守刘君世，铸黄金为文蛇，以献大将军冀；益州刺史种暠纠发逮捕，驰传上言。冀由是恨暠。会巴郡人服直聚党数百人，自称天王，暠与太守应承讨捕，不克，吏民多被伤害；冀因此陷之，传逮暠、承。李固上疏曰：“臣伏闻讨捕所伤，本非暠、承之意，实由县吏惧法畏罪，迫逐深苦，致此不详。比盗贼群起，处处未绝。暠、承以首举大奸而相随受罪，臣恐沮伤州县纠发之意，更共饰匿，莫复尽心！”太后省奏，乃赦暠、承罪，免官而已。金蛇输司农，冀从大司农杜乔借观之，乔不肯与；冀小女死，令公卿会丧，乔独不往，冀由是衔之。","cnt":0,"sort":6629848,"author":"司马光","prev":"6629847.html","next":"6629849.html","book_title":"资治通鉴","updateTimeFmt":"2024-03-28 17:25:38","category":"都市小说"}