{"id":0,"code":"6630045.html","title":"第322章 (2)","latest_chapter_name":"正文 第800章 (3)","xiao_shuo_code":"9226","content":"\u003cbr/\u003e\u003cbr/\u003e    河西王牧犍闻有魏师，惊曰：“何为乃尔！”用左丞姚定国计，不肯出迎，求救于柔然。遣其弟征南大将军董来将兵万馀人出战于城南，望风奔溃。刘絜用卜者言，以为日辰不不利，敛兵不追，董来遂得入城。魏主由是怒之。\u003cbr/\u003e\u003cbr/\u003e     丙申，魏主至姑臧，遣使谕牧犍令出降。牧犍闻柔然欲入魏边为寇，冀幸魏主东还，遂婴城固守；其兄子祖逾城出降，魏主具知其情，乃分军围之。源贺引兵招慰诸部下三万馀落，故魏主得专攻姑臧，无复外虑。\u003cbr/\u003e\u003cbr/\u003e     魏主见姑臧城外水草丰饶，由是恨李顺，谓崔浩曰：“卿之昔言，今果验矣。”对曰：“臣之言不敢不实，类皆如此。”\u003cbr/\u003e\u003cbr/\u003e     魏主之将伐凉州也，太子晃亦以为疑。至是，魏主赐太子诏曰：“姑臧城东、西门外，涌泉合于城北，其大如河。自馀沟渠流入漠中，其间乃无燥地。故有此敕，以释汝疑。”\u003cbr/\u003e\u003cbr/\u003e     庚子，立皇子铄为南平王。\u003cbr/\u003e\u003cbr/\u003e     九月，丙戌，河西王牧犍兄子万年帅所领降魏。姑臧城溃，牧犍帅其文武五千人面缚请降，魏主释其缚而礼之。收其城内户口二十馀万，仓库珍宝不可胜计。使张掖王秃发保周、龙骑将军穆罢、安远将军源贺分徇诸郡，杂胡降者又数十万。\u003cbr/\u003e\u003cbr/\u003e     初，牧犍以其弟无讳为沙州刺史、都督建康以西诸军事、领酒泉太守，宜得为秦州刺史、都督丹岭以西诸军事、领张掖太守，安周为乐都太守，从弟唐儿为敦煌太守。及姑臧破，魏主遣镇南将军代人奚眷击张掖，镇北将军封沓击乐都。宜得烧仓库，西奔酒泉；安周南奔吐谷浑，封沓掠数千户而还。奚眷进攻酒泉，无讳、宜得收遗民奔晋昌，遂就唐儿于敦煌。魏主使弋阳公元絜守酒泉，及武威、张掖皆置将守之。\u003cbr/\u003e\u003cbr/\u003e     魏主置酒姑臧，谓群臣曰：“崔公智略有馀，吾不复以为奇。伊弓马之士，而所见乃与崔公同，深可奇也！”善射，能曳牛却行，走及奔马，而性忠谨，故魏主特爱之。\u003cbr/\u003e\u003cbr/\u003e     魏主之西伐也，穆寿送至河上，魏主敕之曰：“吴提与牧犍相结素深，闻朕讨牧犍，吴提必犯塞，朕故留壮兵肥马，使卿辅佐太子。收田既毕，即发兵诣漠南，分伏要害以待虏至。引使深入，然后击之，无不克矣。凉州路远，朕不得救，卿勿违朕言！”寿顿首受命。寿雅信中书博士公孙质，以为谋主。寿、质皆信卜筮，以为柔然必不来，不为之备。质，轨之弟也。\u003cbr/\u003e\u003cbr/\u003e     柔然敕连可汗闻魏主向姑臧，乘虚入寇，留其兄乞列归与嵇敬、建宁王崇相拒于北镇，自帅精骑深入，至善无七介山，平城大骇，民争走中城。穆寿不知所为，欲塞西郭门，请太子避保南山，窦太后不听而止。遣司空长孙道生、征北大将军张黎拒之于吐颓山。会嵇敬、建宁王崇击破乞列归于阴山之北，擒之，并其伯父他吾无鹿胡及将帅五百人，斩首万馀级。敕连闻之，遁去；追至漠南而还。\u003cbr/\u003e\u003cbr/\u003e     冬，十月，辛酉，魏主东还，留乐平王丕及征西将军贺多罗镇凉州，徙沮渠牧犍宗族及吏民三万户于平城。\u003cbr/\u003e\u003cbr/\u003e     癸亥，秃发保周帅诸部鲜卑据张掖叛魏。\u003cbr/\u003e\u003cbr/\u003e     十二月，乙亥，太子劭加元服，大赦。劭美鬓眉，好读书，便弓马，喜延宾客；意之所欲，上必从之，东宫置兵与羽林等。\u003cbr/\u003e\u003cbr/\u003e     壬午，魏主至平城，以柔然入寇，无大失亡，故穆寿等得不诛。魏主犹以妹婿待沮渠牧犍，征西大将军、河西王如故。牧犍母卒，葬以太妃礼；为武宣王置守冢三十家。\u003cbr/\u003e\u003cbr/\u003e     凉州自张氏以来，号为多士。沮渠牧犍尤喜文学，以敦煌阚髎为姑臧太守，张湛为兵部尚书，刘□、索敞、阴兴为国师助教，金城宋钦为世子洗马，赵柔为金部郎，广平程骏、骏从弟弘为世子侍讲。魏主克凉州，皆礼而用之，以阚髎、刘□为乐平王丕从事中郎。安定胡叟，少有俊才，往从牧犍，牧犍不甚重之，叟谓程弘曰：“贵主居僻陋之国而淫名僣礼，以小事大而心不纯壹，外慕仁义而实无道德，其亡可翘足待也。吾将择木，先集于魏；与子暂违，非久阔也。”遂适魏。岁馀而牧犍败。魏主以叟为先识，拜虎威将军，赐爵始复男。河内常爽，世寓凉州，不受礼命，魏主以为宣威将军。河西右相宋繇从魏主至平城而卒。\u003cbr/\u003e\u003cbr/\u003e     魏主以索敞为中书博士。时魏朝方尚武功，贵游子弟以讲学为意。敞为博士十馀年，勤于诱导，肃而有礼，贵游皆严惮之，多所成立，前后显达至尚书、牧守者数十人。常爽置馆于温水之右，教授七百馀人；爽立赏罚之科，弟子事之如严君。由是魏之儒风始振。高允每称爽训厉有方，曰：“文翁柔胜，先生刚克，立教虽殊，成人一也。”\u003cbr/\u003e\u003cbr/\u003e     陈留江强，寓居凉州，献经、史、诸子千馀卷及书法，亦拜中书博士。魏主命崔浩监秘书事，综理史职；以中书侍郎高允、散骑侍郎张伟参典著作。浩启称：“阴仲达、段承根，凉土美才，请同修国史。”皆除著作郎。仲达，武威人；承根，晖之子也。\u003cbr/\u003e\u003cbr/\u003e     浩集诸历家，考校汉元以来日月薄食、五星行度，并讥前史之失，别为《魏历》，以示高允。允曰：“汉元年十月，五星聚东井，此乃历术之浅事；今讥汉史而不觉此谬，恐后人之讥今犹今之讥古也。”浩曰：“所谬云何？”允曰：“案《星传》：‘太白、辰星常附日而行。’十月，日在尾、箕，昏没于申南，而东井方出于寅北，二星何得背日而行？是史官欲神其事，不复推之于理也。”浩曰：“天文欲为变者，何所不可邪？”允曰：“此不可以空言争，宜更审之。”坐者咸怪允之言，唯东宫少傅游雅曰：“高君精于历数，当不虚也。”后岁馀，浩谓允曰：“先所论者，本不经心；乃更考究，果如君言。五星乃以前三月聚东井，非十月也。”众乃叹服。允虽明历，初不推步及为人论说，唯游雅知之。雅数以灾异问允，允曰：“阴阳灾异，知之甚难；既已知之，复恐漏泄，不如不知也。天下妙理至多，何遽问此！”雅乃止。魏主问允：“为政何先？”时魏多封禁良田，允曰：“臣少贱，唯知农事。若国家广田积谷，公私有备，则饥馑不足忧矣。”帝乃命悉除田禁以赋百姓。\u003cbr/\u003e\u003cbr/\u003e     吐谷浑王慕利延闻魏克凉州，大惧，帅众西遁，逾沙漠。魏主以其兄慕瓂有擒赫连定之功，遣使抚谕之，慕利延乃还故地。\u003cbr/\u003e\u003cbr/\u003e     氐王杨难当将兵数万寇魏上邽，秦州人多应之。东平吕罗汉说镇将拓跋意头曰：“难当众甚，今不出战，示之以弱，众情离沮，不可守也。”意头遣罗汉将精骑千馀出冲难当陈，所向披靡，杀其左右骑八人，难当大惊。会魏主以玺书责让难当，难当引还仇池。\u003cbr/\u003e\u003cbr/\u003e     南丰太妃司马氏卒，故营阳王之后也。\u003cbr/\u003e\u003cbr/\u003e     赵广、张寻等复谋反，伏诛。\u003cbr/\u003e\u003cbr/\u003e     元嘉十七年庚辰，公元四四零年春，正月，己酉，沮渠无讳寇魏酒泉，元絜轻之，出城与语；壬子，无讳执絜以围酒泉。\u003cbr/\u003e\u003cbr/\u003e     二月，魏假通直常侍邢颖来聘。\u003cbr/\u003e\u003cbr/\u003e     三月，沮渠无讳拔酒泉。\u003cbr/\u003e\u003cbr/\u003e     夏，四月，戊午朔，日有食之。庚辰，沮渠无讳寇魏张掖，秃发保周屯删丹；丙戌，魏主遣抚军大将军永昌王健督诸将讨之。\u003cbr/\u003e\u003cbr/\u003e     司徒义康专总朝权。上羸疾积年，心劳辄发，屡至危殆；义康尽心营奉，药食非口所亲尝不进，或连夕不寐，内外众事皆专决施行。性好吏职，纠剔文案，莫不精尽。上由是多委以事，凡所陈奏，入无不可；方伯以下，并令义康选用，生杀大事，或以录命断之。势倾远近，朝野辐凑，每旦府门常有车数百乘，义康倾身引接，未尝懈倦。复能强记，耳目所经，终身不忘；好于稠人广席，标题所忆以示聪明。士之干练者，多被意遇。尝谓刘湛曰：“王敬弘、王球之属，竟何所堪！坐取富贵，复那可解！”然素无学术，不识大体，朝士有才用者皆引入己府，府僚无施及忤旨者乃斥为台官。自谓兄弟至亲，不复存君臣形迹，率心而行，曾无猜防。私置僮六千馀人，不以言台，四方献馈，皆以上品荐义康，而以次者供御；上尝冬月啖甘，叹其形味并劣，义康曰：“今年甘殊有佳者。”遣人还东府取甘，大供御者三寸。\u003cbr/\u003e\u003cbr/\u003e     领军刘湛与仆射殷景仁有隙，湛欲倚义康之重以倾之。义康权势已盛，湛愈推崇之，无复人臣之礼，上浸不能平。湛初入朝，上恩礼甚厚。湛善论治道，谙前代故事，叙致铨理，听者忘疲。每入云龙门，御者即解驾，左右及羽仪随意分散，不夕不出，以此为常。及晚节驱煽义康，上意虽内离而接遇不改，尝谓所亲曰：“刘班方自西还，吾与语，常视日早晚，虑其将去；比入，吾亦视日早晚，苦其不去。”\u003cbr/\u003e\u003cbr/\u003e     殷景仁密言于上曰：“相王权重，非社稷计，宜少加裁抑。”上阴然之。\u003cbr/\u003e\u003cbr/\u003e     司徒左长史刘斌，湛之宗也；大将军从事中郎王履，谧之孙也；及主簿刘敬文，祭酒鲁郡孔胤秀，皆以倾谄有宠于义康；见上多疾，皆谓“宫车一日晏驾，宜立长君。”上尝疾笃，使义康具顾命诏。义康还省，流涕以告湛及景仁。湛曰：“天下艰难，讵是幼主所御！”义康、景仁并不答。而胤秀等辄就尚书义曹索晋咸康末立康帝旧事，义康不知也；及上疾瘳，微闻之。而斌等密谋，欲使大业终归义康，遂邀结朋党，伺察禁省，有不与己同者，必百方构陷之，又采拾景仁短长，或虚造异同以告湛。自是主、相之势分矣。","cnt":0,"sort":6630045,"author":"司马光","prev":"6630044.html","next":"6630046.html","book_title":"资治通鉴","updateTimeFmt":"2024-03-28 17:25:38","category":"都市小说"}