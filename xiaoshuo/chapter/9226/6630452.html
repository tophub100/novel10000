{"id":0,"code":"6630452.html","title":"第729章 (1)","latest_chapter_name":"正文 第800章 (3)","xiao_shuo_code":"9226","content":"\u003cbr/\u003e\u003cbr/\u003e    后梁纪三（起重光协洽三月，尽昭阳作噩十一月，凡二年有奇）\u003cbr/\u003e\u003cbr/\u003e     太祖神武元圣孝皇帝下\u003cbr/\u003e\u003cbr/\u003e     乾化元年辛未，公元九一一年三月，乙酉朔，以天雄留后罗周翰为节度使。\u003cbr/\u003e\u003cbr/\u003e     清海、静海节度使兼中书令南平襄王刘隐病亟，表其弟节度副使岩权知留后。丁亥卒，岩袭位。\u003cbr/\u003e\u003cbr/\u003e     岐王聚兵临蜀东鄙，蜀主谓群臣曰：“自茂贞为朱温所困，吾常振其乏绝，今乃负恩为寇，谁为吾击之？”兼中书令王宗侃请行，蜀主以宗侃为北路行营都统。司天少监赵温珪谏曰：“茂贞未犯边，诸将贪功深入，粮道阻远，恐非国家之利。”蜀主不听，以兼侍中王宗祐、太子少师王宗贺、山南节度使唐道袭为三招讨使，左金吾大将军王宗绍为宗祐之副，帅步骑十二万伐岐。壬辰，宗侃等发成都，旌旗数百里。\u003cbr/\u003e\u003cbr/\u003e     岐王募华原贼帅温韬以为假子，以华原为耀州，美原为鼎州。置义胜军，以韬为节度使，使帅邠、岐兵寇长安。诏感化节度使康怀贞、忠武节度使牛存节以同华、河中兵讨之。己酉，怀贞等奏击韬于车度，走之。夏，四月，乙卯朔，岐兵寇蜀兴元，唐道袭击却之。\u003cbr/\u003e\u003cbr/\u003e     上以久疾，五月，甲申朔，大赦。\u003cbr/\u003e\u003cbr/\u003e     甲辰，以清海留后刘岩为节度使。岩多延中国士人置于幕府，出为刺史，刺史无武人。\u003cbr/\u003e\u003cbr/\u003e     蜀主如利州，命太子监国；六月，癸丑朔，至利州。\u003cbr/\u003e\u003cbr/\u003e     燕王守光尝衣赭袍，顾谓将吏曰：“今天下大乱，英雄角逐，吾兵强地险，亦欲自帝，何如？”孙鹤曰：“今内难新平，公私困竭，太原窥吾西，契丹伺吾北，遽谋自帝，未见其可。大王但养士爱民，训兵积谷，德政既修，四方自服矣。”守光不悦。又使人讽镇、定，求尊己为尚父，赵王閒以告晋王。晋王怒，欲伐之，诸将皆曰：“是为恶极矣，行当族灭，不若阳为推尊以稔之。”乃与閒及义武王处直、昭义李嗣昭、振武周德威、天德宋瑶六节度使共奉册推守光为尚书令、尚父。守光不寤，以为六镇实畏己，益骄，乃具表其状曰：“晋王等推臣，臣荷陛下厚恩，未之敢受。窃思其宜，不若陛下授臣河北都统，则并、镇不足平矣。”上亦知其狂愚，乃以守光为河北道采访使，遣阁门使王瞳、受旨史彦群册命之。守光命僚属草尚父、采访使受册仪。乙卯，僚属取唐册太尉仪献之，守光视之，问何得无郊天、改元之事，对曰：“尚父虽贵，人臣也，安有郊天、改元者乎？”守光怒，投之于地，曰：“我地方二千里，带甲三十万，直作河北天子，谁能禁我！尚父何足为哉！”命趣具即帝位之仪，械系瞳、彦群及诸道使者于狱，既而皆释之。\u003cbr/\u003e\u003cbr/\u003e     帝命杨师厚将兵三万屯邢州。\u003cbr/\u003e\u003cbr/\u003e     蜀诸将击岐兵，屡破之。秋，七月，蜀主西还，留御营使昌王宗鐬屯利州。\u003cbr/\u003e\u003cbr/\u003e     辛丑，帝避暑于张宗奭第，乱其妇女殆遍。宗奭子继祚不胜愤耻，欲弑之。宗奭止之曰：“吾家顷在河阳，为李罕之所围，啖木屑以度朝夕，赖其救我，得有今日，此恩不可忘也。”乃止。甲辰，还宫。\u003cbr/\u003e\u003cbr/\u003e     赵王閒以杨师厚在邢州，甚惧，会晋王于承天军。晋王谓閒父友也，事之甚恭。閒以梁寇为忧，晋王曰：“朱温之恶极矣，天将诛之，虽有师厚辈不能救也。脱有侵轶，仆自帅众当之，叔父勿以为忧。”閒捧卮为寿，谓晋王为四十六舅。閒幼子昭诲从行，晋王断衿为盟，许妻以女。由是晋、赵之交遂固。\u003cbr/\u003e\u003cbr/\u003e     八月，庚申，蜀主至成都。\u003cbr/\u003e\u003cbr/\u003e     燕王守光将称帝，将佐多窃议以为不可，守光乃置斧质于庭曰：“敢谏者斩！”孙鹤曰：“沧州之破，鹤分当死，蒙王生全，以至今日，敢爱死而忘恩乎！窃以为今日之帝未可也。”守光怒，伏诸质上，令军士而啖之。鹤呼曰：“百日之外，必有急兵！”守光命以土窒其口，寸斩之。甲子，守光即皇帝位。国号大燕，改元应天。以梁使王瞳为左相，卢龙判官刘涉为右相，史彦群为御使大夫。受册之日，契丹陷平州，燕人惊扰。\u003cbr/\u003e\u003cbr/\u003e     岐王使刘知俊、李继崇将兵击蜀，乙亥，王宗侃、王宗贺、唐道袭、王宗绍与之战于青泥岭，蜀兵大败，马步使王宗浩奔兴州，溺死于江，道袭奔兴元。先是，步军都指挥使王宗绾城西县，号安远军，宗侃、宗贺等收散兵走保之，短俊、继崇追围之。众议欲弃兴元，道袭曰：“无兴元则无安远，利州遂为敌境矣。理必以死守之。”蜀主以昌王宗鐬为应援招讨使，定戎团练使王宗播为四招讨马步都指挥使，将兵救安远军，壁于廉、让之间，与唐道袭合击岐兵，大破之于明珠曲。明日又战于凫口，斩其成州刺史李彦琛。\u003cbr/\u003e\u003cbr/\u003e     九月，帝疾稍愈，闻晋、赵谋入寇，自将拒之。戊戌，以张宗奭为西都留守。庚子，帝发洛阳。甲辰，至卫州，方食，军前奏晋军已出井陉。帝遽命辇北趣邢洺，昼夜倍道兼行。丙午，至相州，闻晋兵不出，乃止。相州刺史李思安不意帝猝至，落然无具，坐削官爵。\u003cbr/\u003e\u003cbr/\u003e     湖州刺史钱镖酗酒杀人，恐吴越王閔罪之，冬，十月，辛亥朔，杀都监潘长、推官钟安德，奔于吴。\u003cbr/\u003e\u003cbr/\u003e     晋王闻燕主守光称帝，大笑曰：“俟彼卜年，吾当问其鼎矣。”张承业请遣使致贺以骄之，晋王遣太原少尹李承勋往。承勋至幽州，用邻藩通使之礼。燕之典客者曰：“吾主帝矣，公当称臣庭见。”承勋曰：“吾受命于唐朝为太原少尹，燕王自可臣其境内，岂可臣它国之使乎！”守光怒，囚之数日，出而问之曰：“臣我乎！”承勋曰：“燕王能臣我王，则我请为臣，不然，有死而已！”守光竟不能屈。\u003cbr/\u003e\u003cbr/\u003e     蜀主如利州，命太子监国。决云军虞候王琮败岐兵，执其将李彦太，俘斩三千五百级。乙卯，捉生将彭君集破岐二寨，俘斩三千级。王寂侃遣裨将林思谔自中巴间行至泥溪，见蜀主告急，蜀主命开道都指挥使王宗弼将兵救安远，及刘知俊战于斜谷，破之。\u003cbr/\u003e\u003cbr/\u003e     甲寅夜，帝发相州，乙卯，至洹水。是夜，边吏言晋、赵兵南下，帝即时进军，丙辰，至魏县。或告云：“沙陀至矣！”士卒恟惧，多逃亡，严刑不能禁。即而复告云无寇，上下始定。戊午，贝州奏晋兵寇东武，寻引去。帝以夹寨、柏乡屡失利，故力疾北巡，思一雪其耻，意郁郁，多躁忿，功臣宿将往往以小过被诛，众心益惧。既而晋、赵兵竟不出。十一月，壬午，帝南还。燕主守光集将吏谋攻易定，幽州参军景城冯道以为未可，守光怒，系狱，或救之，得免。道亡奔晋，张承业荐于晋王，以为掌书记。丁亥，王处直告难于晋。\u003cbr/\u003e\u003cbr/\u003e     怀州刺史开封段明远妹为美人。戊子，帝至获嘉，明远馈献丰备，帝悦。\u003cbr/\u003e\u003cbr/\u003e     庚寅，保塞节度使高万兴奏遣都指挥使高万金将兵攻盐州，刺史高行存降。\u003cbr/\u003e\u003cbr/\u003e     壬辰，帝至洛阳，疾复作。\u003cbr/\u003e\u003cbr/\u003e     蜀王宗弼败岐兵于金牛，拔十六寨，俘斩六千馀级，擒其将郭存等。丙申，王宗鐬、王宗播败岐兵于黄牛川，擒其将苏厚等。丁酉，蜀主自利州如兴元，援军既集，安远军望其旗，王宗侃等鼓噪而出，与援军夹攻岐兵，大破之，拔二十一寨，斩其将李廷志等。己亥，岐兵解围遁去。唐道袭先伏兵于斜谷邀击，又破之。庚子，蜀主西还。\u003cbr/\u003e\u003cbr/\u003e     岐王左右石简飆谗刘知俊于岐王，王夺其兵。李继崇言于王曰：“知俊壮士，穷来归我，不宜以谗废之。”王为之诛简飆以安之。继崇召知俊举族居于秦州。\u003cbr/\u003e\u003cbr/\u003e     戊申，燕主守光将兵二万寇易定，攻容城。王处直告急于晋。\u003cbr/\u003e\u003cbr/\u003e     十二月，乙卯，以朗州留后马賨为永顺节度使、同平章事。\u003cbr/\u003e\u003cbr/\u003e     镇南留后卢延昌游猎无度，百胜军指挥使黎球杀之，自立；将杀谭全播，全播称疾请老，乃免。丙辰，以球为虔州防御使。未几，球卒，牙将李彦图代知州事，全播愈称疾笃。刘岩闻全播病，发兵攻韶州，破之，刺史廖爽奔楚，楚王殷表为永州刺史。\u003cbr/\u003e\u003cbr/\u003e     丁巳，蜀主至成都。\u003cbr/\u003e\u003cbr/\u003e     戊午，以静海留后曲美为节度使。\u003cbr/\u003e\u003cbr/\u003e     癸亥，以静江行军司马姚彦章为宁远节度副使，权知容州，从楚王殷之请也。刘岩遣兵攻容州，殷遣都指挥使许德勋以桂州兵救之；彦章不能守，乃迁容州士民及其府藏奔长沙，岩遂取容管及高州。\u003cbr/\u003e\u003cbr/\u003e     甲子，晋王遣蕃汉马步总管周德威将兵三万攻燕，以救易定。\u003cbr/\u003e\u003cbr/\u003e     是岁，蜀主以内枢密使潘炕为武泰节度使，炕从弟宣徽南院使峭为内枢密使。\u003cbr/\u003e\u003cbr/\u003e     乾化二年壬申，公元九一二年春，正月，德威东出飞狐，与赵王将王德明、义武将程岩会于易水。丙戌，三镇兵进攻燕祁沟关，下之；戊子，围涿州。刺史刘知温城守，刘守奇之客刘去非大呼于城下，谓知温曰：“河东小刘郎来为父讨贼，何豫汝事而坚守邪？”守奇免胄劳之，知温拜于城上，遂降。周德威疾守奇之功，谮诸晋王，王召之，守奇恐获罪，与去非及进士赵凤来奔，上以守奇为博州刺史。去非、凤，皆幽州人也。先是，燕主守光籍境内丁壮，悉文面为兵，虽士人不免，凤诈为僧奔晋，守奇客之。丁酉，德威至幽州城下，守光来求救。二月，帝疾小愈，议自将击镇、定以救之。\u003cbr/\u003e\u003cbr/\u003e     帝闻岐、蜀相攻，辛酉，遣光禄卿卢玭等使于蜀，遗蜀主书，呼之为兄。\u003cbr/\u003e\u003cbr/\u003e     甲子，帝发洛阳。从官以帝诛戮无常，多惮行，帝闻之，益怒。是日，至白马顿，赐从官食，多未至，遣骑趣之于路。左散骑常侍孙骘、右谏议大夫张衍、后部郎中张俊最后至，帝命扑杀之。衍，宗奭之侄也。丙寅，帝至武陟，段明远供馈有加于前。丁卯，至获嘉，帝追思李思安去岁供馈有阙，贬柳州司户，告辞称明远之能曰：“观明远之忠勤如此，见思安之悖慢何如？”寻长流思安于崖州，赐死。明远后更名凝。乙亥，帝至魏州，命都招讨使宣义节度使杨师厚，副使、前河阳节度使李周彝围枣强，招讨应接使、平卢节度使贺德伦，副使、天平留后袁象先围蓚脩县。德伦，河西胡人；象先，下邑人也。戊寅，帝至贝州。\u003cbr/\u003e\u003cbr/\u003e     辰州蛮酋宋邺、昌师益皆帅众降于楚，楚王殷以邺为辰州刺史，师益为溆州刺史。\u003cbr/\u003e\u003cbr/\u003e     帝昼夜兼行，三月，辛巳，至下博南，登观津冢。赵将符习引数百骑巡逻，不知是帝，遽前逼之。或告曰：“晋兵大至矣！”帝弃行幄，亟引兵趣枣强，与杨师厚军合。习，赵州人也。\u003cbr/\u003e\u003cbr/\u003e     枣强城小而坚，赵人聚精兵数千守之。师厚急攻之，数日不下，城坏复修，死伤者以万数。城中矢石将竭，谋出降，有一卒奋曰：“贼自柏乡丧败已来，视我镇人裂眦，今往归之，如自投虎狼之口耳。因穷如此，何用身为！我请独往试之。”夜，缒城出，诣梁军诈降，李周彝召问城中之备，对曰：“非半月未易下也。”因请曰：“某既归命，愿得一剑，效死先登，取守城将首。”周彝不许，使荷担从军。卒得间举担击周彝首，踣地，左右救至，得免。帝闻之，愈怒，命师厚昼夜急攻，丙戌，拔之，无问老幼尽杀之，流血盈城。\u003cbr/\u003e\u003cbr/\u003e     初，帝引兵渡河，声言五十万。晋忻州刺史李存审屯赵州，患兵少，裨将赵行实请入土门避之，存审不可。及贺德伦攻蓚县，存审谓史建瑭、李嗣肱曰：“吾王方有事幽蓟，无兵此来，南方之事委吾辈数人。今蓚县方急，吾辈安得坐而视之！使贼得蓚县，必西侵深、冀，患益深矣。当与公等以奇计破之。”存审乃引兵扼下博桥，使建瑭、嗣肱分道擒生。建瑭分其麾下为五队，队各百人，一之衡水，一之南宫，一之信都，一之阜城，自将一队深入，与嗣肱遇梁军之樵刍者皆执之，获数百人。明日会于下博桥。皆杀之，留数人断臂纵去，曰：“为我语朱公：晋王大军至矣！”时蓚县未下，帝引杨师厚兵五万，就贺德伦共攻之。丁亥，始至县西，未及置营，建瑭、嗣肱各将三百骑，效梁军旗帜服色，与樵刍者杂行，日且暮，至德伦营门，杀门者，纵火大噪，弓矢乱发，左右驰突，既暝，各斩馘执俘而去。营中大扰，不知所为。断臂者复来曰：“晋军大至矣！”帝大骇，烧营夜遁，迷失道，委曲行百五十里，戊子旦乃至冀州；蓚之耕者皆荷鉯奋梃逐之。委弃军资器械不可胜计。既而复遣骑觇之，曰：“晋军实未来，此乃史先锋游骑耳。”帝不胜惭愤，由是病增剧，不能乘肩舆。留贝州旬馀，诸军始集。\u003cbr/\u003e\u003cbr/\u003e     义昌节度使刘继威年少，淫虐类其父，淫于都指挥使张万进家，万进怒，杀之。诘旦，召大将周知裕，告其故。万进自称留后，以知裕为左都押牙。庚子，遣使奉表请降，亦遣使降于晋；晋王命周德威安抚之。知裕心不自安，求为景州刺史，遂来奔，帝为之置归化军，以知裕为指挥使，凡军士自河朔来者皆隶之。辛丑，以万进为义昌留后。甲辰，改义昌为顺化军，以万进为节度使。\u003cbr/\u003e\u003cbr/\u003e     乙巳，帝发贝州；丁未，至魏州。\u003cbr/\u003e\u003cbr/\u003e     戊申，周德威遣裨将李存晖等攻瓦桥关，其将吏及莫州刺史李严皆降。严，幽州人也，涉猎书传，晋王使传其子继岌，严固辞。王怒，将斩之，教练使孟知祥徒跣入谏曰：“强敌未灭，大王岂宜以一怒戮向义之士乎！”乃免之。知祥，迁之弟子，李克让之婿也。\u003cbr/\u003e\u003cbr/\u003e     吴镇南节度使刘威，歙州观察使陶雅，宣州观察使李遇，常州刺史李简，皆武忠王旧将，有大功，以徐温自牙将秉政，内不能平；李遇尤甚，常言：“徐温何人，吾未尝识面，一旦乃当国邪！”馆驿使徐玠使于吴越，道过宣州，温使玠说遇入见新王，遇初许之；玠曰：“公不尔，人谓公反。”遇怒曰：“君言遇反，杀侍中者非反邪！”侍中，谓威王也。温怒，以淮南节度副使王檀为宣州制置使，数遇不入朝之罪，遣都指挥使柴再用帅升、润、池、歙兵纳檀于宣州，升州副使徐知浩为之副。遇不受代，再用攻宣州，逾日不克。\u003cbr/\u003e\u003cbr/\u003e     夏，四日，癸丑，以楚王殷为武安、武昌、静江、宁远节度使，洪、鄂四面行营都统。\u003cbr/\u003e\u003cbr/\u003e     乙卯，博王友文来朝，请帝还东都。丁巳，发魏州；己未，至黎阳，以疾淹留；乙丑，至滑州。","cnt":0,"sort":6630452,"author":"司马光","prev":"6630451.html","next":"6630453.html","book_title":"资治通鉴","updateTimeFmt":"2024-03-28 17:25:38","category":"都市小说"}