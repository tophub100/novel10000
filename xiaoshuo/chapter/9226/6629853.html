{"id":0,"code":"6629853.html","title":"第133章 (3)","latest_chapter_name":"正文 第800章 (3)","xiao_shuo_code":"9226","content":"\u003cbr/\u003e\u003cbr/\u003e    零吾羌与先零诸种反，寇三辅。\u003cbr/\u003e\u003cbr/\u003e     秋，七月，京师雩。\u003cbr/\u003e\u003cbr/\u003e     减公卿已下奉，貣王侯半租，占卖关内侯、虎贲、羽林缇骑、营士、五大夫钱各有差。\u003cbr/\u003e\u003cbr/\u003e     九月，司空黄琼免，以大鸿胪东莱刘宠为司空。\u003cbr/\u003e\u003cbr/\u003e     宠常为会稽太守，简除烦苛，禁察非法，郡中大治；征为将作大匠。山阴县有五六老叟，自若邪山谷间出，人赍百钱以送宠曰：“山谷鄙生，未尝识郡朝，它守时，吏发求民间，至夜不绝，或狗吠竟夕，民不得安。自明府下车以来，狗不夜吠，民不见吏；年老遭值圣明，今闻当见弃去，故自扶奉送。”宠曰：“吾政何能及公言邪！勤苦父老！”为人选一大钱受之。\u003cbr/\u003e\u003cbr/\u003e     冬，先零、沈氐羌与诸种羌寇并、凉二州，校尉段飃将湟中义从讨之。凉州刺史郭闳贪共其功，稽固飃军，使不得进；义从役久恋乡旧，皆悉叛归。郭闳归罪于飃，飃坐征下狱，输作左校，以济南相胡闳代为校尉。胡闳无威略，羌遂陆梁，覆没营坞，转相招结，唐突诸郡，寇患转盛。泰山太守皇甫规上疏曰：“今猾贼就灭，泰山略平，复闻群羌并皆反逆。臣生长邠岐，年五十有九，昔为郡吏，再更叛羌，豫筹其事，有误中之言。臣素有痼疾，恐犬马齿穷，不报大恩，愿乞冗官，备单车一介之使，劳来三辅，宣国威泽，以所习地形兵势佐助诸军。臣穷居孤危之中，坐观郡将已数十年，自鸟鼠至于东岱，其病一也。力求猛敌，不如清平；勤明孙、吴，未若奉法。前变未远，臣诚戚之，是以越职尽其区区。”诏以规为中郎将，持节监关西兵讨零吾等。十一月，规击羌，破之，斩首八百级。先零诸种羌慕规威信，相劝降者十馀万。\u003cbr/\u003e\u003cbr/\u003e     延熹五年壬寅，公元一六二年春，正月，壬午，南宫丙署火。\u003cbr/\u003e\u003cbr/\u003e     三月，沈氐羌寇张掖、酒泉。皇甫规发先零诸种羌，共讨陇右，而道路隔绝，军中大疫，死者十三四。规亲入庵庐，巡视将士，三军感悦。东羌遂遣使乞降，凉州复通。先是安定太守孙俊受取狼藉，属国都尉李翕、督军御史张禀多杀降羌，凉州刺史郭闳、汉阳太守赵熹并老弱不任职，而皆倚恃权贵，不遵法度。规到，悉条奏其罪，或免或诛。羌人闻之，翕然反善，沈氐大豪滇昌、饥恬等十馀万口复诣规降。\u003cbr/\u003e\u003cbr/\u003e     夏，四月，长沙贼起，寇桂阳、苍梧。\u003cbr/\u003e\u003cbr/\u003e     乙丑，恭陵东阙火。戊辰，虎贲掖门火。五月，康陵园寝火。\u003cbr/\u003e\u003cbr/\u003e     长沙、零陵贼入桂阳、苍梧、南海，交趾刺史及苍梧太守望风逃奔，遣御史中丞盛修督州郡募兵讨之，不能克。\u003cbr/\u003e\u003cbr/\u003e     乙亥，京师地震。\u003cbr/\u003e\u003cbr/\u003e     甲申，中藏府丞禄署火。秋，七月，己未，南宫承善闼火。\u003cbr/\u003e\u003cbr/\u003e     鸟吾羌寇汉阳，陇西、金城诸郡兵讨破之。\u003cbr/\u003e\u003cbr/\u003e     艾县贼攻长沙郡县，杀益阳令，众至万馀人；谒者马睦督荆州刺史刘度击之，军败，睦、度奔走。零陵蛮亦反。冬，十月，武陵蛮反，寇江陵，南郡太守李肃奔走，主簿胡爽扣马首谏曰：“蛮夷见郡无儆备，故敢乘间而进。明府为国大臣，连城千里，举旗鸣鼓，应声十万，奈何委符守之重，而为逋逃之人乎！”肃拔刃向爽曰：“掾促去！太守今急，何暇此计！”爽抱马固谏，肃遂杀爽而走。帝闻之，征肃，弃市；度、睦减死一等；复爽门闾，拜家一人为郎。\u003cbr/\u003e\u003cbr/\u003e     尚书朱穆举右校令山阳度尚为荆州刺史。辛丑，以太常冯绲为车骑将军，将兵十馀万讨武陵蛮。先是，所遣将帅，宦官多陷以折耗军资，往往抵罪，绲愿请中常侍一人监军财费。尚书朱穆奏“绲以财自嫌，失大臣之节；”有诏勿劾。绲请前武陵太守应奉与俱，拜从事中郎。十一月，绲军至长沙，贼闻之，悉诣营乞降。进击武陵蛮夷，斩首四千馀级，受降十馀万人，荆州平定。诏书赐钱一亿，固让不受，振旅还京师，推功于应奉，荐以为司隶校尉；而上书乞骸骨，朝廷不许。\u003cbr/\u003e\u003cbr/\u003e     滇那羌寇武威、张掖、酒泉。\u003cbr/\u003e\u003cbr/\u003e     太尉刘矩免，以太常杨秉为太尉。\u003cbr/\u003e\u003cbr/\u003e     皇甫规持节为将，还督乡里，既无它私惠，而多所举奏，又恶绝宦官，不与交通。于是中外并怨，遂共诬规货赂群羌，令其文降，帝玺书诮让相属。\u003cbr/\u003e\u003cbr/\u003e     规上书自讼曰：“四年之秋，戎丑蠢戾，旧都惧骇，朝廷西顾。臣振国威灵，羌戎稽首，所省之费一亿以上。以为忠臣之义不敢告劳，故耻以片言自及微效，然比方先事，庶免罪悔。前践州界，先奏孙俊、李翕、张禀；旋师南征，又上郭闳、赵熹，陈其过恶，执据大辟。凡此五臣，支党半国，其馀墨绶下至小吏，所连及者复有百馀。吏托报将之怨，子思复父之耻，载贽驰车，怀粮步走，交构豪门，竞流谤讟，云臣私报诸羌，雠以钱货。若臣以私财，则家无担石；如物出于官，则文簿易考。就臣愚惑，信如言者，前世尚遗匈奴以宫姬，镇乌孙以公主；今臣但费千万以怀叛羌，则良臣之才略，兵家之所贵，将有何罪负义违理乎！自永初以来，将出不少，覆军有五，动资巨亿，有旋车完封，写之权门，而名成功立，厚加爵封。今臣还督本土，纠举诸郡，绝交离亲，戮辱旧故，众谤阴害，固其宜也！”\u003cbr/\u003e\u003cbr/\u003e     帝乃征规还，拜议郎，论功当封；而中常侍徐璜、左忄官欲从求货，数遣宾客就问功状，规终不答。璜等忿怒，陷以前事，下之于吏。官属欲赋敛请谢，规誓而不听，遂以馀寇不绝，坐系廷尉，论输左校。诸公及太学生张凤等三百馀人诣阙讼之，会赦，归家。\u003cbr/\u003e\u003cbr/\u003e     延熹六年癸卯，公元一六三年春，二月，戊午，司徒种暠薨。\u003cbr/\u003e\u003cbr/\u003e     三月，戊戌，赦天下。\u003cbr/\u003e\u003cbr/\u003e     以卫尉颍川许栩为司徒。\u003cbr/\u003e\u003cbr/\u003e     夏，四月，辛亥，康陵东署火。\u003cbr/\u003e\u003cbr/\u003e     五月，鲜卑寇辽东属国。\u003cbr/\u003e\u003cbr/\u003e     秋，七月，甲申，平陵园寝火。\u003cbr/\u003e\u003cbr/\u003e     桂阳贼李研等寇郡界，武陵蛮复反。太守陈奉讨平之。宦官素恶冯绲，八月，绲坐军还盗贼复发，免。\u003cbr/\u003e\u003cbr/\u003e     冬，十月，丙辰，上校猎广成，遂幸函谷关、上林苑。光禄勋陈蕃上疏谏曰：“安平之时，游畋宜有节，况今有三空之厄哉！田野空，朝廷空，仓库空。加之兵戎未戢，四方离散，是陛下焦心毁颜，坐以待旦之时也，岂宜扬旗曜武，骋心舆马之观乎！又前秋多雨，民始种麦，今失其劝种之时，而令给驱禽除路之役，非贤圣恤民之意也。”书奏，不纳。\u003cbr/\u003e\u003cbr/\u003e     十一月，司空刘宠免。十二月，以卫尉周景为司空。景，荣之孙也。时宦官方炽，景与太尉杨秉上言：“内外吏职，多非其人。旧典，中臣子弟，不得居位秉势；而今枝叶宾客，布列职署，或年少庸人，典据守宰；上下忿患，四方愁毒。可遵用旧章，退贪残，塞灾谤。请下司隶校尉、中二千石、城门、五营校尉、北军中候，各实核所部；应当斥罢，自以状言三府，兼察有遗漏，续上。”帝从之。于是秉条奏牧、守、青州刺史羊亮等五十馀人，或死或免，天下莫不肃然。\u003cbr/\u003e\u003cbr/\u003e     诏征皇甫规为度辽将军。初，张奂坐梁冀故吏，免官禁锢，凡诸交旧，莫敢为言；唯规荐举，前后七上，由是拜武威太守。及规为度辽，到营数月，上书荐奂，“才略兼优，宜正元帅，以从众望。若犹谓愚臣宜充举事者，愿乞冗官，以为奂副。”朝廷从之。以奂代规为度辽将军，以规为使匈奴中郎将。\u003cbr/\u003e\u003cbr/\u003e     西州吏民守阙为前护羌校尉段飃讼冤者甚众，会滇那等诸种羌益炽，凉州几亡，乃复以飃为护羌校尉。\u003cbr/\u003e\u003cbr/\u003e     尚书朱穆疾宦官恣横，上疏曰：“按汉故事，中常侍参选士人，建武以后，乃悉用宦者。自延平以来，浸益贵盛，假貂珰之饰，处常伯之任，天朝政事，一更其手。权倾海内，宠贵无极，子弟亲戚，并荷荣任。放滥骄溢，莫能禁御，穷破天下，空竭小民。愚臣以为可悉罢省，遵复往初，更选海内清淳之士明达国体者，以补其处，即兆庶黎萌，蒙被圣化矣！”帝不纳。后穆因进见，复口陈曰：“臣闻汉家旧典，置侍中、中常侍各一人，省尚书事；黄门侍郎一人，传发书奏；皆用姓族。自和熹太后以女主称制，不接公卿，乃以阉人为常侍，小黄门通命两宫。自此以来，权倾人主，穷困天下，宜皆罢遣，博选耆儒宿德，与参政事。”帝怒，不应。穆伏不肯起，左右传“出！”良久，乃趋而去。自此中官数因事称诏诋毁之。穆素刚，不得意，居无几，愤懑发疽卒。","cnt":0,"sort":6629853,"author":"司马光","prev":"6629852.html","next":"6629854.html","book_title":"资治通鉴","updateTimeFmt":"2024-03-28 17:25:38","category":"都市小说"}