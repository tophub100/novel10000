{"id":0,"code":"6630044.html","title":"第321章 (1)","latest_chapter_name":"正文 第800章 (3)","xiao_shuo_code":"9226","content":"\u003cbr/\u003e\u003cbr/\u003e    宋纪五（起柔兆困敦，尽重光大荒落，凡六年）\u003cbr/\u003e\u003cbr/\u003e     太祖文皇帝中之上\u003cbr/\u003e\u003cbr/\u003e     元嘉十三年丙子，公元四三六年春，正月，癸丑朔，上有疾，不朝会。\u003cbr/\u003e\u003cbr/\u003e     甲寅，魏主还宫。\u003cbr/\u003e\u003cbr/\u003e     二月，戊子，燕王遣使入贡于魏，请送侍子，魏主不许，将举兵讨之，壬辰，遣使才十馀辈诣东方高丽等诸国告谕之。\u003cbr/\u003e\u003cbr/\u003e     司空、江州刺史、永修公檀道济，立功前朝，威名甚重，左右腹心并经百战，诸子又有才气，朝廷疑畏之。帝久疾不愈，刘湛说司徒义康，以为：“宫车一日晏驾，道济不复可制。”会帝疾笃，义康言于帝，召道济入朝。其妻向氏谓道济曰：“高世之勋，自古所忌。今无事相召，祸其至矣。”既至，留之累月。帝稍间，将遣还，已下渚，未发；会帝疾动，义康矫诏召道济入祖道，因执之。三月，己未，下诏称：“道济潜散金货，招诱剽猾，因朕寝疾，规肆祸心。”收付廷尉，并其子给事黄门侍郎植等十一人诛之，唯宥其孙孺。又杀司空参军薛彤、高进之。二人皆道济腹心，有勇力，时人比之关、张。\u003cbr/\u003e\u003cbr/\u003e     道济见收，愤怒，目光如炬，脱帻投地曰：“乃坏汝万里长城！”魏人闻之，喜曰：“道济死，吴子辈不足复惮！”\u003cbr/\u003e\u003cbr/\u003e     庚申，大赦；以中军将军南谯王义宣为江州刺史。\u003cbr/\u003e\u003cbr/\u003e     辛未，魏平东将军娥清、安西将军古弼将精骑一万伐燕，平州刺史拓跋婴帅辽西诸军会之。\u003cbr/\u003e\u003cbr/\u003e     氐王杨难当自称大秦王，改元建义，立妻为王后，世子为太子，置百官皆如天子之制，然犹贡奉宋、魏不绝。\u003cbr/\u003e\u003cbr/\u003e     夏，四月，魏娥清、古弼攻燕白狼城，克之。高丽遣其将葛卢孟光将众数万随阳伊至和龙迎燕王。高丽屯于临川。燕尚书令郭生因民之惮迁，开城门纳魏兵；魏人疑之，不入。生遂勒兵攻燕王，王引高丽兵入自东门，与生战于阙下，生中流矢死。葛卢孟光入城，命军士脱弊褐，取燕武库精仗以给之，大掠城中。\u003cbr/\u003e\u003cbr/\u003e     五月，乙卯，燕王帅龙城见户东徙，焚宫殿，火一旬不灭；令妇人被甲居中，阳伊等勒精兵居外，葛卢孟光帅骑殿后，方轨而进，前后八十馀里。古弼部将高苟子帅骑欲追之，弼醉，拔刀止之，故燕王得逃去。魏主闻之，怒，槛车征弼及娥清至平城，皆黜为门卒。戊午，魏主遣散骑常侍封拨使高丽，令送燕王。\u003cbr/\u003e\u003cbr/\u003e     丁卯，魏主如河西。\u003cbr/\u003e\u003cbr/\u003e     六月，诏宁朔将军萧汪之将兵讨程道养。军至鄓口，帛氐奴请降。道养兵败，还入鄓山。\u003cbr/\u003e\u003cbr/\u003e     赫连定之西迁也，杨难当遂据上邽。秋，七月，魏主遣骠骑大将军乐平王丕、尚书令刘絜督河西、高平诸军以讨之，先遣平东将军崔赜赍诏书谕难当。\u003cbr/\u003e\u003cbr/\u003e     魏散骑侍郎游雅来聘。\u003cbr/\u003e\u003cbr/\u003e     己未，零陵王太妃褚氏卒，追谥曰晋恭思皇后，葬以晋礼。\u003cbr/\u003e\u003cbr/\u003e     八月，魏主畋于河西。\u003cbr/\u003e\u003cbr/\u003e     魏主遣广平公张黎发定州兵一万二千通莎泉道。\u003cbr/\u003e\u003cbr/\u003e     九月，庚戌，魏乐平王丕等至略阳；杨难当惧，请奉诏，摄上邽守兵还仇池。诸将议，以为：“不诛其豪帅，军还之后，必相聚为乱。又，大众远出，不有所掠，无以充军实，赏将士。”丕将从之，中书侍郎高允参丕军事，谏曰：“如诸将之谋，是伤其向化之心；大军既还，为乱必速。”丕乃止，抚慰初附，秋毫不犯，秦、陇遂安。难当以其子顺为雍州刺史，守下辨。高丽不送燕王于魏，遣使奉表，称“当与冯弘俱奉王化”。魏主以高丽违诏，议击之，将发陇右骑卒。刘絜曰：“秦、陇新民，且当优复，俟其饶实，然后用之。”乐平王丕曰：“和龙新定，宜广修农桑以丰军实，然后进取，则高丽一举可灭也。”魏主乃止。\u003cbr/\u003e\u003cbr/\u003e     癸丑，封皇子浚为始兴王，骏为武陵王。\u003cbr/\u003e\u003cbr/\u003e     冬，十一月，己酉，魏主如稒阳，驱野马于云中，置野马苑。闰月，壬子，还宫。\u003cbr/\u003e\u003cbr/\u003e     初，高祖克长安，得古铜浑仪，仪状虽举，不缀七曜。是岁，诏太史令钱乐之更铸浑仪，径六尺八分，以水转之，昏明中星与天相应。\u003cbr/\u003e\u003cbr/\u003e     柔然与魏绝和亲，犯魏边。\u003cbr/\u003e\u003cbr/\u003e     吐欲浑惠王慕瓂卒，弟慕利延立。\u003cbr/\u003e\u003cbr/\u003e     元嘉十四年丁丑，公元四三七年春，正月，戊子，魏北平宣王长孙嵩卒。\u003cbr/\u003e\u003cbr/\u003e     辛卯，大赦。\u003cbr/\u003e\u003cbr/\u003e     二月，乙卯，魏主如幽州。三月，丁丑，魏主以南平王浑为镇东大将军、仪同三司，镇和龙。己卯，还宫。\u003cbr/\u003e\u003cbr/\u003e     帝遣散骑常侍刘熙伯如魏议纳币，会帝女亡而止。\u003cbr/\u003e\u003cbr/\u003e     夏，四月，赵广、张寻、梁显等各帅众降。别将王道恩斩程道养，送首，馀党悉平。丁未，以辅国将军周籍之为益州刺史。\u003cbr/\u003e\u003cbr/\u003e     魏主以民官多贪，夏，五月，己丑，诏吏民得举告守令不如法者。于是奸猾专求牧宰之失，迫胁在位，横于闾里；而长吏咸降心待之，贪纵如故。\u003cbr/\u003e\u003cbr/\u003e     丙申，魏主如云中。\u003cbr/\u003e\u003cbr/\u003e     秋，七月，戊子，魏永昌王健等讨山胡白龙馀党于西河，灭之。\u003cbr/\u003e\u003cbr/\u003e     八月，甲辰，魏主如河西。九月，甲申，还宫。\u003cbr/\u003e\u003cbr/\u003e     丁酉，魏主遣使者拜吐谷浑王慕利延为镇西大将军、仪同三司，改封西平王。\u003cbr/\u003e\u003cbr/\u003e     冬，十月，癸卯，魏主如云中。十一月，壬申，还宫。\u003cbr/\u003e\u003cbr/\u003e     魏主复遣散骑侍郎董琬、高明等多赍金帛，使西域，招抚九国。琬等至乌孙，其王甚喜，曰：“破洛那、者舌二国皆欲称臣致贡于魏，但无路自致耳，今使君宜过抚之。”乃遣导译送琬诣破落那，明诣者舌。帝国闻之，争遣使者随琬等入贡，凡十六国。自是每岁朝贡不绝。\u003cbr/\u003e\u003cbr/\u003e     魏主以其妹武威公主妻河西王牧犍，河西王遣宋繇奉表诣平城谢，且问其母及公主所宜称。魏主使群臣议之，皆曰：“母以子贵，妻从夫爵。牧犍母宜称河西国太后，公主于其国称王后，于京师则称公主。”魏主从之。\u003cbr/\u003e\u003cbr/\u003e     初，牧犍娶凉武昭王之女，及魏公主至，李氏与其母尹氏迁居酒泉。顷之，李氏卒，尹氏抚之，不哭，曰：“汝国破家亡，今死晚矣。”牧犍之弟无讳镇酒泉，谓尹氏曰：“后诸孙在伊吾，后欲就之乎？”尹氏未测其意，绐之曰：“吾子孙漂荡，托身异域，馀生无几，当死此，不复为毡裘之鬼也。”未几，潜奔伊吾。无讳遣骑追及之，尹氏谓追骑曰：“沮渠酒泉许吾归北，何为复追！汝取吾首以往，吾不复还矣。”追骑不敢逼，引还。尹氏卒于伊吾。\u003cbr/\u003e\u003cbr/\u003e     牧犍遣将军沮渠旁周入贡于魏，魏主遣侍中古弼、尚书李顺赐其侍臣衣服，并征世子封坛入侍。是岁，牧犍遣封坛如魏，亦遣使诣建康，献杂书及敦煌赵匪攵所撰《甲寅元历》，并求杂书数十种，帝皆与之。\u003cbr/\u003e\u003cbr/\u003e     李顺自河西还，魏主问之曰：“卿往年言取凉州之策，朕以东方有事，未遑也。今和龙己平，吾欲即以此年西征，可乎？”对曰：“臣畴昔所言，以今观之，私谓不谬。然国家戎车屡动，士马疲劳，西征之义，请俟它年。”魏主乃止。\u003cbr/\u003e\u003cbr/\u003e     元嘉十五年戊寅，公元四三八年春，二月，丁未，以吐谷浑王慕利延为都督西秦、河、沙三州诸军事、镇西大将军、西秦、河二州刺史、陇西王。\u003cbr/\u003e\u003cbr/\u003e     三月，癸未，魏主诏罢沙门年五十已下者。\u003cbr/\u003e\u003cbr/\u003e     初，燕王弘至辽东，高丽王琏遣使劳之曰：“龙城王冯君，爱适野次，士马劳乎？”弘惭怒，称制让之。高丽处之平郭，寻徙北丰。弘素侮高丽，政刑赏罚，犹如其国。高丽乃夺其侍人，取其太子王仁为质。弘怨高丽，遣使来上表求迎，上遣使者王白驹等迎之，并令高丽资遣。高丽王不欲使弘南来，遣将孙漱、高仇等杀弘于北丰，并其子孙十馀人，谥弘曰昭成皇帝。白驹等帅所领七千馀人掩讨漱、仇，杀仇，生擒漱。高丽王以白驹等专杀，遣使执送之。上以远国，不欲违其意，下白驹等狱；已而原之。\u003cbr/\u003e\u003cbr/\u003e     夏，四月，纳故黄门侍郎殷淳女为太子劭妃。\u003cbr/\u003e\u003cbr/\u003e     五月，戊寅，魏大赦。\u003cbr/\u003e\u003cbr/\u003e     丙申，魏主如五原。秋，七月，自五原北伐柔然。命乐平王丕督十五将出东道，永昌王健督十五将出西道，魏主自出中道。至浚稽山，复分中道为二：陈留王崇从大泽向涿邪山，魏主从浚稽北向天山，西登白阜，不见柔然而还。时漠北大旱，无水草，人马多死。冬，十一月，丁卯朔，日有食之。\u003cbr/\u003e\u003cbr/\u003e     十二月，丁巳，魏主至平城。\u003cbr/\u003e\u003cbr/\u003e     豫章雷次宗好学，隐居庐山。尝征为散骑侍郎，不就。是岁，以处士征至建康，为开馆于鸡笼山，使聚徒教授。帝雅好艺文，使丹阳尹庐江何尚之立玄学，太子率更令何承天立史学，司徒参军谢元立文学，并次宗儒学为四学。元，灵运之从祖弟也。帝数幸次宗学馆，令次宗以巾礻冓侍讲，资给甚厚。又除给事中，不就。久之，还庐山。\u003cbr/\u003e\u003cbr/\u003e     臣光曰：《易》曰：“君子多识前言往行，以畜其德。”孔子曰：“辞达而已矣。”然则史者儒之一端，文者儒之馀事；至于老、庄虚无，固非所以为教也。夫学者所以求道；天下无二道，安有四学哉！\u003cbr/\u003e\u003cbr/\u003e     帝性仁厚恭俭，勤于为政，守法而不峻，容物而不弛。百官皆久于其职，守宰以六期为断，吏不苟免，民有所系。三十年间，四境之内，晏安无事，户口蕃息；出租供徭，止于岁赋，晨出暮归，自事而已。闾阎之内，讲诵相闻；士敦操尚，乡耻轻薄。江左风俗，于斯为美。后之言政治者，皆称元嘉焉。\u003cbr/\u003e\u003cbr/\u003e     元嘉十六年己卯，公元四三九年春，正月，庚寅，司徒义康进位大将军、领司徒，南衮州刺史、江夏王义恭进位司空。\u003cbr/\u003e\u003cbr/\u003e     魏主如定州。\u003cbr/\u003e\u003cbr/\u003e     初，高祖遣诏，令诸子次第居荆州。临川王义庆在荆州八年，欲为之选代，其次应在南谯王义宣。帝以义宣人才凡鄙，置不用；二月，己亥，以衡阳王义季为都督荆、湘等八州诸军事、荆州刺史。义季尝春月出畋，有老父被苫而耕，左右斥之，老父曰：“盘于游畋，古人所戒。今阳和布气，一日不耕，民失其时，奈何以从禽之乐而驱斥老农也！”义季止马曰：“贤者也！”命赐之食，辞曰：“大王不夺农时，则境内之民皆饱大王之食，老夫何敢独受大王之赐乎！”义季问其名，不告而退。\u003cbr/\u003e\u003cbr/\u003e     三月，魏雍州刺史葛那寇上洛，上洛太守镡长生弃郡走。\u003cbr/\u003e\u003cbr/\u003e     辛未，魏主还宫。\u003cbr/\u003e\u003cbr/\u003e     杨保宗与兄保显自童亭奔魏。庚寅，魏主以保宗为都督陇西诸军事、征西大将军、开府仪同三司、秦州牧、武都王，镇上邽，妻以公主；保显为镇西将军、晋寿公。\u003cbr/\u003e\u003cbr/\u003e     河西王牧犍通于其嫂李氏，兄弟三人传嬖之。李氏与牧犍之姊共毒魏公主，魏主遣解毒医乘传救之，得愈。魏主征李氏，牧犍不遣，厚资给，使居酒泉。\u003cbr/\u003e\u003cbr/\u003e     魏每遣使者诣西域，常诏牧犍发导护送出流沙。使者自西域还，至武威，牧犍左右有告魏使者曰：“我君承蠕蠕可汗妄言云：‘去岁魏天子自来伐我，士马疫死，大败而还；我擒其长弟乐平王丕。’我君大喜，宣言于国。又闻可汗遣使告西域诸国，称：‘魏已削弱，今天下唯我为强，若更有魏使，勿复供奉。’西域诸国颇有贰心。”使还，具以状闻。魏主遣尚书贺多罗使凉州观虚实，多罗还，亦言牧犍虽外修臣礼，内实乖悖。\u003cbr/\u003e\u003cbr/\u003e     魏主欲讨之，以问崔浩。对曰：“牧犍逆心已露，不可不诛。官军往年北伐，虽不克获，实无所损。战马三十万匹，计在道死伤不满八千，常岁羸死亦不减万匹。而远方乘虚，遽谓衰耗不能复振。今出其不意，大军猝至，彼必骇扰，不知所为，擒之必矣。”魏主曰：“善！吾意亦以为然。”于是大集公卿议于西堂。\u003cbr/\u003e\u003cbr/\u003e     弘农王奚斤等三十馀人皆曰：“牧犍，西垂下国，虽心不纯臣，然继父位以来，职贡不乏。朝廷待以藩臣，妻以公主；今其罪恶未彰，宜加恕宥。国家新征蠕蠕，士马疲弊，未可大举。且闻其土地卤瘠，难得水草，大军既至，彼必婴城固守。攻之不拔，野无所掠，此危道也。”\u003cbr/\u003e\u003cbr/\u003e     初，崔浩恶尚书李顺，顺使凉州凡十二返，魏主以为能。凉武宣王数与顺游宴，对其群下时为骄慢之语；恐顺泄之，随以金宝纳于顺怀，顺亦为之隐。浩知之，密以白魏主，魏主未之信。及议伐凉州，顺与尚书古弼皆曰：“自温圉水以西至姑臧，地皆枯石，绝无水草。彼人言，姑臧城南天梯山上，冬有积雪，深至丈馀，春夏消释，下流成川，居民引以溉灌。彼闻军至，决此渠口，水必乏绝。环城百里之内，地不生草，人马饥渴，难以久留。斤等之议是也。”魏主乃命浩与斤等相诘难。众无复它言，但云“彼无水草”。浩曰：“汉书·地理志》称‘凉州之畜为天下饶’，若无水草，畜何以蕃？又，汉人终不于无水草之地筑城郭，建郡县也。且雪之消释，仅能敛尘，何得通渠溉灌乎！此言大为欺诬矣。”李顺曰：“耳闻不如目见，吾尝目见，何可共辩”浩曰：“汝受人金钱，欲为之游说，谓我目不见便可欺邪！”帝隐听，闻之，乃出见斤等，辞色严厉，群臣不敢复言，唯唯而已。\u003cbr/\u003e\u003cbr/\u003e     群臣既出，振威将军代人伊言于帝曰：“凉州若果无水草，彼何以为国？众议皆不可用，宜从浩言。”帝善之。\u003cbr/\u003e\u003cbr/\u003e     夏，五月，丁丑，魏主治兵于西郊；六月，甲辰，发平城。使侍中宜都王穆寿辅太子晃监国，决留台事，内外听焉。又使大将军长乐王稽敬、辅国大将军建宁王崇将二万人屯漠南以备柔然。命公卿为书以让河西王牧犍，数其十二罪，且曰：“若亲帅群臣委贽远迎，谒拜马首，上策也。六军既临，面缚舆榇，其次也。若守迷穷城，不时悛悟，身死族灭，为世大戮。宜思厥中，自求多福！”\u003cbr/\u003e\u003cbr/\u003e     己酉，改封陇西王吐谷浑慕利延为河南王。\u003cbr/\u003e\u003cbr/\u003e     魏主自云中济河，秋，七月，己巳，至上郡属国城。壬午，留辎重，部分诸军，使抚军大将军永昌王健、尚书令刘絜与常山王素为前锋，两道并进；骠骑大将军乐平王丕、太宰阳平王杜超为后继；以平西将军源贺为乡导。\u003cbr/\u003e\u003cbr/\u003e     魏主问贺以取凉州方略，对曰：“姑臧城旁有四部鲜卑，皆臣祖父旧民，臣愿处军前，宣国威信，示以祸福，必相帅归命。外援既服，然后取其孤城，如反掌耳。”魏主曰：“善！”\u003cbr/\u003e\u003cbr/\u003e     八月，甲午，永昌王健获河西畜产二十馀万。","cnt":0,"sort":6630044,"author":"司马光","prev":"6630043.html","next":"6630045.html","book_title":"资治通鉴","updateTimeFmt":"2024-03-28 17:25:38","category":"都市小说"}