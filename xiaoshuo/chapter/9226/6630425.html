{"id":0,"code":"6630425.html","title":"第702章 (1)","latest_chapter_name":"正文 第800章 (3)","xiao_shuo_code":"9226","content":"\u003cbr/\u003e\u003cbr/\u003e    唐纪七十四（起屠维作噩，尽重光大渊献，凡三年）\u003cbr/\u003e\u003cbr/\u003e     昭宗圣穆景文孝皇帝上之上\u003cbr/\u003e\u003cbr/\u003e     龙纪元年己酉，公元八八九年春，正月，癸巳朔，赦天下，改元。\u003cbr/\u003e\u003cbr/\u003e     以翰林学士承旨、兵部侍郎刘崇望同平章事。\u003cbr/\u003e\u003cbr/\u003e     汴将庞师古拔宿迁，军于吕梁。时溥逆战，大败，还保彭城。\u003cbr/\u003e\u003cbr/\u003e     壬子，蔡将郭璠杀申丛，送秦宗权于汴，告朱全忠云：“丛谋复立宗权。”全忠以璠为淮西留后。\u003cbr/\u003e\u003cbr/\u003e     戊申，王建大破山行章于新繁，杀获近万人，行章仅以身免。杨晟惧，徙屯三交，行章屯濛阳，与建相持。\u003cbr/\u003e\u003cbr/\u003e     二月，朱全忠送秦宗权至京师，斩于独柳。京兆尹孙揆监刑，宗权于槛车中引首谓揆曰：“尚书察宗权岂反者邪？但输忠不效耳。”观者皆笑。揆，逖之族孙也。\u003cbr/\u003e\u003cbr/\u003e     三月，加朱全忠兼中书令，进爵东平郡王。全忠既克蔡州，军势益盛。加奉国节度使赵德謓中书令，加蔡州节度使赵犨同平章事，充忠武节度使，以陈州为治所。会犨有疾，悉以军府事授其弟昶，表乞骸骨，诏以昶代为忠武节度使。未几，犨薨。丙申，钱鋗拔苏州，徐约亡入海而死。钱閔以海昌都将沈粲权知苏州。\u003cbr/\u003e\u003cbr/\u003e     夏，四月，赐陕虢军号保义。\u003cbr/\u003e\u003cbr/\u003e     五月，甲辰，润州制置使阮结卒，钱閔以静江都将成及代之。\u003cbr/\u003e\u003cbr/\u003e     李克用大发兵，遣李罕之、李存孝攻孟方立，六月，拔磁、洺二州。方立遣大将马溉、袁奉韬将兵数万拒之，战于琉璃陂，方立兵大败，二将皆为所擒，克用乘胜进攻邢州。方立性猜忌，诸将多怨，至是皆不为方立用，方立惭惧，饮药死。弟摄洺州刺史迁，素得士心，众奉之为留后，求援于朱全忠。全忠假道于魏博，罗弘信不许。全忠乃遣大将王虔裕将精兵数百，间道入邢州共守。\u003cbr/\u003e\u003cbr/\u003e     杨行密围宣州，城中食尽，人相啖，指挥使周进思据城困逐赵閎。閎将奔广陵。田頵追擒之。未几，城中执进思以降。行密入宣州，诸将争取金帛，徐温独据米囷，为粥以食饿者。温，朐山人也。閎将宿松周本，勇冠军中，行密获而释之，以为裨将。閎既败，左右皆散，惟李德诚从閎不去，行密以宗女妻之。德诚，西华人也。行密表言于朝，诏以行密为宣歙观察使。朱全忠与赵閎有旧，遣使求之。行密谋于袁袭，袭曰：“不若斩首以遗之。”行密从之。未几，袭卒，行密哭之曰：“天不欲成吾大功邪，何为折吾股肱也！吾好宽，而袭每劝我以杀，此其所以不寿与！”\u003cbr/\u003e\u003cbr/\u003e     孙儒遣兵攻庐州，蔡俦以州降之。\u003cbr/\u003e\u003cbr/\u003e     朱珍拔萧县，据之，与时浦相拒，朱全忠欲自往临之。珍命诸军皆葺马厩，李唐宾部将严郊独惰慢，军吏责之，唐宾怒，见珍诉之。珍亦怒，以唐宾为无礼，拔剑斩之，遣骑白全忠，云唐宾谋叛。淮南左司马敬翔，恐全忠乘怒，仓猝处置违宜，故留使者，逮夜，然后从容白之，全忠果大惊。翔因为画策，诈收唐宾妻子系狱，遣骑往慰抚，全忠从之，军中始安。秋，七月，全忠如萧县，未至，珍出迎，命武士执之，责以专杀而诛之。诸将霍存等数十人叩头为之请，全忠怒，以床掷之，乃退。丁未，至萧县，以庞师古代珍为都指挥使。八月，丙子，全忠进攻时溥壁，会大雨，引兵还。\u003cbr/\u003e\u003cbr/\u003e     冬，十月，平卢节度使王敬武薨。子师范，年十六，军中推为留后，棣州刺史张蟾不从。诏以太子少师崔安潜兼侍中，充平卢节度使。蟾迎安潜至州，与之共讨师范。\u003cbr/\u003e\u003cbr/\u003e     以给事中杜孺休为苏州刺史，钱閔不悦，以知州事沈粲为制置指挥使。\u003cbr/\u003e\u003cbr/\u003e     杨行密遣马步都虞候田頵等攻常州。\u003cbr/\u003e\u003cbr/\u003e     十一月，上改名晔。\u003cbr/\u003e\u003cbr/\u003e     上将祀圆丘。故事，中尉、枢密皆衤癸衫侍从。僖宗之世，已具襕笏。至是，又令有司制法服，孔纬及谏官、礼官皆以为不可，上出手札谕之曰：“卿等所论至当。事有从权，勿以小瑕，遂妨大礼。”于是宦官始服剑佩侍祠。己酉，祀圆丘，赦天下。上在藩邸，素疾宦官，及即位，杨复恭恃援立功，所为多不法，上意不平。政事多谋于宰相，孔纬、张浚劝上举大中故事，抑宦者权。复恭常乘肩舆至太极殿。他日，上与宰相言及四方反者，孔纬曰：“陛下左右有将反者，况四方乎！”上矍然问之，纬指复恭曰：“复恭陛下家奴，乃肩舆造前殿，多养壮士为假子，使典禁兵，或为方镇，非反而何！”复恭曰：“子壮士，欲以收士心，卫国家，岂反邪！”上曰：“卿欲卫国家，何不使姓李而姓杨乎？”复恭无以对。复恭假子天威军使杨守立，本姓胡，名弘立，勇冠六军，人皆畏之。上欲讨复恭，恐守立作乱，谓复恭：“朕欲得卿胡子在左右。”复恭见守立于上，上赐姓名李顺节，使掌六军管钥，不期年，擢至天武都头，领镇海节度使，俄加同平章事。及谢日，台吏申请班见百僚，孔纬判不集。顺节至中书，色不悦。他日，语微及之，纬曰：“宰相师长百僚，于意安乎？”顺节不敢复言。\u003cbr/\u003e\u003cbr/\u003e     朱全忠求领盐铁，孔纬独执以为不可，谓进奏吏曰：“朱公须此职，非兴兵不可！”全忠乃止。\u003cbr/\u003e\u003cbr/\u003e     田頵攻常州，为地道入城。中宵，旌旗甲兵出于制置使杜棱之寝室，遂虏之，以兵三万戍常州。\u003cbr/\u003e\u003cbr/\u003e     朱全忠遣庞师古将兵自颍上趋淮南，击孙儒。\u003cbr/\u003e\u003cbr/\u003e     十二月，甲子，王建败山行章及西川骑将宋行能于广都。行能夺还成都，行章退守眉州。壬申，行章请降于建。\u003cbr/\u003e\u003cbr/\u003e     戊寅，孙儒自广陵引兵度江，壬午，逐田頵，取常州，以刘建锋守之。儒还广陵，建锋又逐成及，取润州。\u003cbr/\u003e\u003cbr/\u003e     前山南东道节度使刘巨容之在襄阳也，有申屠生教之烧药为黄金。田令孜之弟过襄阳，巨容出金示之。及寓居成都，令孜求其方，不与，恨之，是岁，令孜杀巨容，灭其族。\u003cbr/\u003e\u003cbr/\u003e     大顺元年庚戌，公元八九零年春，正月，戊子朔，群臣上尊号曰圣文睿德光武弘孝皇帝；改元。\u003cbr/\u003e\u003cbr/\u003e     李克用急攻邢州，孟迁食竭力尽，执王虔裕及汴兵以降。克用以安金俊为邢洺团练使。\u003cbr/\u003e\u003cbr/\u003e     壬寅，王建攻邛州，陈敬瑄遣其大将彭城杨儒将兵三千，助刺史毛湘守之，湘出战，屡败。杨儒登城，见建兵盛，叹曰：“唐祚尽矣！王公治众，严而不残，殆可以庇民乎！”遂帅所部出降。建养以为子，更其姓名曰王宗儒。乙巳，建留永平节度判官张琳为邛南招安使，引兵还成都。琳，许州人也。陈敬瑄分兵布寨于犀浦、郫、导江等县，发城中民户一丁，昼则穿重壕，采竹木，运砖石；夜则登城，击柝巡警，无休息。\u003cbr/\u003e\u003cbr/\u003e     韦昭度营于唐桥，王建营于东阊门外。建事昭度甚谨。辛亥，简州将杜有迁执刺史员虔嵩降于建，建以有迁知州事。\u003cbr/\u003e\u003cbr/\u003e     汴将庞师古等众号十万。度淮，声言救杨行密，攻下天长；壬子，下高邮。\u003cbr/\u003e\u003cbr/\u003e     二月，己未，资州将侯元绰执刺史杨戡降于王建，建以元绰知州事。\u003cbr/\u003e\u003cbr/\u003e     乙丑，加朱全忠守中书令。\u003cbr/\u003e\u003cbr/\u003e     庞师古引兵深入淮南，己巳，与孙儒战于陵亭，师古兵败而还。\u003cbr/\u003e\u003cbr/\u003e     杨行密遣其将马敬言将兵五千，乘虚袭据润州。李友将兵二万屯青城，将攻常州。安仁义、刘威、田頵败刘锋于武进，敬言、仁义、威屯润州。友，合肥人；威，慎县人也。\u003cbr/\u003e\u003cbr/\u003e     李克用将兵攻云州防御使赫连铎，克其东城。铎求救于卢龙节度使李匡威，匡威将兵三万赴之。丙子，邢洺团练使安金俊中流矢死，河东万胜军使申信叛降于铎。会幽州军至，克用引还。\u003cbr/\u003e\u003cbr/\u003e     时溥求救于河东，李克用遣其将石和将五百骑赴之。\u003cbr/\u003e\u003cbr/\u003e     李克用巡潞州，以供具不厚，怒昭义节度使李克修，诟而笞之。克修惭愤成疾，三月，薨。克用表其弟决胜军使克恭为昭义留后。\u003cbr/\u003e\u003cbr/\u003e     赐宣歙军号宁国，以杨行密为节度使。\u003cbr/\u003e\u003cbr/\u003e     夏，四月，宿州将张筠逐刺史张绍光，附于时溥；朱全忠帅诸军讨之。溥出兵掠砀山，全忠遣牙内都指挥使朱友裕击之，杀三千馀人，擒石君和。友裕，全忠之子也。\u003cbr/\u003e\u003cbr/\u003e     乙丑，陈敬瑄遣蜀州刺史任从海将兵二万救邛州，战败，欲以蜀州降王建。敬瑄杀之，以徐公鉥代为蜀州刺史。丙寅，嘉州刺史朱实举州降于建。丙子，僰道土豪文武坚执戎州刺史谢承恩降于建。\u003cbr/\u003e\u003cbr/\u003e     赫连铎、李匡威表请讨李克用。朱全忠亦上言：“克用终为国患，今因其败，臣请帅汴、滑、孟三军，与河北三镇共除之。乞朝廷命大臣为统帅。”\u003cbr/\u003e\u003cbr/\u003e     初，张浚因杨复恭以进，复恭中废，更附田令孜而薄复恭。及复恭再用事，深恨之。上知浚与复恭有隙，特亲倚之。浚亦以功名为己任，每自比谢安、裴度。克用之讨黄巢屯河中也，浚为都统判官。克用薄其为人，闻其作相，私谓诏使曰：“张公好虚谈而无实用，倾覆之士也。主上采其名而用之，他日交乱天下，必是人也。”浚闻而衔。上从容与浚论古今治乱，浚曰：“陛下英睿如此，而中外制于强臣，此臣日夜所痛心疾首也。”上问以当今所急，对曰：“莫若强兵以服天下。”上于是广募兵于京师，至十万人。\u003cbr/\u003e\u003cbr/\u003e     及全忠等请讨克用，上命三省、御史台四品以上议之，以为不可者什六七，杜让能、刘崇望亦以为不可。浚欲倚外势以挤杨复恭，乃曰：“先帝再幸山南，沙陀所为也。臣常虑其与河朔相表里，致朝廷不能制。今两河藩镇共请讨之，此千载一时。但乞陛下付臣兵柄，旬月可平。失今不取，后悔无及。”孔纬曰：“浚言是也。”复恭曰：“先朝播迁，虽藩镇跋扈，亦由居中之臣措置未得其宜。今宗庙甫安，不宜更造兵端。”上曰：“克用有兴复大功，今乘其危而攻之，天下其谓我何？”纬曰：“陛下所言，一时之体也；张浚所言，万世之利也。昨计用兵、馈运、犒赏之费，一二年间未至匮乏，在陛下断志行之耳。”上以二相言叶，黾勉从之，曰：“兹事今付卿二人，无贻朕羞！”五月，诏削夺克用官爵、属籍，以浚为河东行营都招讨制置宜慰使，京兆尹孙揆副之，以镇国节度使韩建为都虞候兼供军粮料使，以朱全忠为南面招讨使，王閒为东面招讨使，李匡威为北面招讨使，赫连铎副之。浚奏给事中牛徽为行营判官，徽曰：“国家以丧乱之馀，欲为英武之举，横挑强寇，离诸侯心，吾见其颠沛也！”遂以衰疾固辞。徽，僧孺之孙也。\u003cbr/\u003e\u003cbr/\u003e     李克恭骄恣不晓军事。潞人素乐李克修之简俭，且死非其罪，潞人怜之，由是将士离心。初，潞人叛孟氏，牙将安居受等召河东兵以取潞州。及孟迁以邢、洺、磁州归李克用，克用宠任之，以迁为军城都虞候，群从皆补右职，居受等咸怨且惧。昭义有精兵，号“后院将”。克用既得三州，将图河朔，令李克恭选后院将尤骁勇者五百人送晋阳，潞人惜之。克恭遣牙将李元审及小校冯霸部送晋阳，至铜韑，霸劫其众以叛，循山而南，至于沁水，众已三千人。李元审击之，为霸所伤，归于潞。庚子，克恭就元审所馆视之，安居受帅其党作乱，攻而焚之，克恭、元审皆死。众推居受为留后，附于朱全忠。居受使召冯霸，不至。居受惧，出走，为野人所杀。霸引兵入潞，自为留后。\u003cbr/\u003e\u003cbr/\u003e     时朝廷方讨克用，闻克恭死，朝臣皆贺。全忠遣河阳留后朱崇节将兵入潞州，权知留后。克用遣康君立、李存孝将兵围之。\u003cbr/\u003e\u003cbr/\u003e     壬子，张浚帅诸军五十二都及邠、宁、鄜、夏杂虏合五万人发京师，上御安喜楼饯之。浚屏左右言于上曰：“俟臣先除外忧，然后为陛下除内患。”杨复恭窃听，闻之。两军中尉饯浚于长乐坂，复恭属浚酒，浚辞以醉，复恭戏之曰：“相公杖钺专征，作态邪？”浚曰：“俟平贼还，方见作态耳！”复恭益忌之。癸丑，削夺李罕之官爵。六月，以孙揆为昭义节度使，充招讨副使。\u003cbr/\u003e\u003cbr/\u003e     丁巳，茂州刺史李继昌帅众救成都，己未，王建击斩之。辛酉，资简都制置应援使谢从本杀雅州刺史张承简，举城降建。\u003cbr/\u003e\u003cbr/\u003e     孙儒求好于朱全忠，全忠表为淮南节度使。未几，全忠杀其使者，遂复为仇敌。\u003cbr/\u003e\u003cbr/\u003e     光启末，德州刺史卢彦威逐义昌节度使杨全玫，自称留后，求旌节，朝廷未许。至是，王熔、国弘信因张浚用兵，为之请，乃以彦威为义昌节度使。\u003cbr/\u003e\u003cbr/\u003e     张浚会宣武、镇国、静难、凤翔、保大、定难诸军于晋州。\u003cbr/\u003e\u003cbr/\u003e     更命义成军曰宣义。辛未，以朱全忠为宣武、宣义节度使。全忠以方有事徐、杨，征兵遣戍，殊为辽阔，乃辞宣义，请以胡真为节度使，从之。然后赋出入，皆制于全忠，一如巡属。及胡真入为统军，竟以全忠为两镇节度使，罢淮南不领焉。\u003cbr/\u003e\u003cbr/\u003e     秋，七月，官军至阴地关，朱全忠遣骁将葛从周将千骑，潜自壶关夜抵潞州，犯围入城。又遣别将李谠、李重胤、邓季筠将兵攻李罕之于泽州，又遣张全义、朱友裕军于泽州之北，为从周应援。季筠，下邑人也。全忠奏：“臣已遣兵守潞州，请孙揆赴镇。”张浚亦恐昭义遂为汴人所据，分兵二千，使揆将之趣潞州。八月，乙丑，揆发晋州，李存孝闻之，以三百骑伏于长子西谷中。揆建牙杖节，褒衣大盖，拥众而行。存孝突出，擒揆及赐旌节中使韩归范、牙兵五百馀人，追击馀众于刁黄岭，尽杀之。存孝械揆及归范，纟斥以素练，徇于潞州城下曰：“朝廷以孙尚书为潞帅，命韩天使赐旌节，葛仆射可速归大梁，令尚书视事。”遂纟斥以献于克用。克用囚之，既而使人诱之，欲以为河东副使。揆曰：“吾天子大臣，兵败而死，分也，岂能伏事镇使邪！”克用怒，命以锯锯之，锯不能入。揆骂曰：“死狗奴！锯人当用板夹，汝岂知邪！”乃以板夹之，至死，骂不绝声。\u003cbr/\u003e\u003cbr/\u003e     丙寅，孙儒攻润州。\u003cbr/\u003e\u003cbr/\u003e     苏州刺史杜孺休到官，钱閔密使沈粲害之。会杨行密将李友拔苏州，粲归杭州。閔欲归罪于粲而杀之，粲奔孙儒。\u003cbr/\u003e\u003cbr/\u003e     王建退屯汉州。\u003cbr/\u003e\u003cbr/\u003e     陈敬瑄括富民财以供军，置征督院，逼以桎梏棰楚，使各自占。凡有财者如匿赃、虚占，急征，咸不聊生。\u003cbr/\u003e\u003cbr/\u003e     李罕之告急于李克用，克用遣李存孝将五千骑救之。","cnt":0,"sort":6630425,"author":"司马光","prev":"6630424.html","next":"6630426.html","book_title":"资治通鉴","updateTimeFmt":"2024-03-28 17:25:38","category":"都市小说"}