{"id":0,"code":"6630449.html","title":"第726章 (1)","latest_chapter_name":"正文 第800章 (3)","xiao_shuo_code":"9226","content":"\u003cbr/\u003e\u003cbr/\u003e    后梁纪二（起著雍执徐八月，尽重光协洽二月，凡二年有奇）\u003cbr/\u003e\u003cbr/\u003e     太祖神武元圣孝皇帝中\u003cbr/\u003e\u003cbr/\u003e     开平二年戊辰，公元九零八年八月，吴越王閔遣宁国节度使王景仁奉表诣大梁，陈取淮南之策。景仁即茂章也，避梁讳改焉。\u003cbr/\u003e\u003cbr/\u003e     淮南遣步军都指挥使周本、南面统军使吕师造击吴越，九月，围苏州。吴越将张仁保攻常州之东洲，拔之。淮南兵死者万馀人。淮南以池州团练使陈璋为水陆行营都招讨使，帅柴再用等诸将救东洲，大破仁保于鱼荡，复取东洲。柴再用方战舟坏，长槊浮之，仅而得济。家人为之饭僧千人，再用悉取其食以犒部兵，曰：“士卒济我，僧何力焉！”\u003cbr/\u003e\u003cbr/\u003e     丙子，蜀立皇后周氏。后，许州人也。\u003cbr/\u003e\u003cbr/\u003e     晋周德威、李嗣昭将兵三万出阴地关，攻晋州，刺史徐怀玉拒守。帝自将救之，丁丑，发大梁，乙酉，至陕州。戊子，岐王所署延州节度使胡敬璋寇上平关，刘知俊击破之。周德威等闻帝将至，乙未，退保隰州。荆南节度使高季昌遣兵屯汉口，绝楚朝贡之路。楚王殷遣其将许德勋将水军击之，至沙头，季昌惧而请和。殷又遣步军都指挥使吕师周将兵击岭南，与清海节度使刘隐十馀战，取昭、贺、梧、蒙、龚、富六州。殷土宇既广，乃养士息民，湖南遂安。\u003cbr/\u003e\u003cbr/\u003e     冬，十月，蜀主立后宫张氏为贵妃，徐氏为贤妃，其妹为德妃。张氏，鄓人，宗懿之母也。二徐，耕之女也。\u003cbr/\u003e\u003cbr/\u003e     华原贼帅温韬聚众嵯峨山，暴掠雍州诸县，唐帝诸陵发之殆遍。\u003cbr/\u003e\u003cbr/\u003e     庚戌，蜀主讲武于星宿山，步骑三十万。\u003cbr/\u003e\u003cbr/\u003e     丁巳，帝还大梁。\u003cbr/\u003e\u003cbr/\u003e     辛酉，以刘隐为清海、静海节度使，以膳部郎中赵光裔、右补阙李殷衡充官告使，隐皆留之。光裔，光逢之弟；殷衡，德裕之孙也。\u003cbr/\u003e\u003cbr/\u003e     依政进士梁震，唐末登第，至是归蜀。过江陵，高季昌爱其才识，留之，欲奏为判官。震耻之，欲去，恐及祸，乃曰：“震素不慕荣宦，明公不以震为愚，必欲使之参谋议，但以白衣侍樽俎可也，何必在幕府！”季昌许之。震终身止称前进士，不受高氏辟署。季昌甚重之，以为谋主，呼曰先辈。\u003cbr/\u003e\u003cbr/\u003e     帝从吴越王閔之请，以亳州团练使寇彦卿为东南面行营都指挥使，击淮南。十一月，彦卿帅众二千袭霍丘，为土豪朱景所败；又攻庐、寿二州，皆不胜。淮南遣滁州刺史史俨拒之，彦卿引归。\u003cbr/\u003e\u003cbr/\u003e     定难节度使李思谏卒；甲戌，其子彝昌自为留后。\u003cbr/\u003e\u003cbr/\u003e     刘守文举沧德兵攻幽州，刘守光求救于晋，晋王遣兵五千助之。丁亥，守文兵至卢台军，为守光所败；又战玉田，亦败。守文乃还。\u003cbr/\u003e\u003cbr/\u003e     癸巳，中书侍郎、同平章事张策以刑部尚书致仕；以左仆射杨涉同平章事。\u003cbr/\u003e\u003cbr/\u003e     保塞节度使胡敬璋卒，静难节度使李继徽以其将刘万子代镇延州。\u003cbr/\u003e\u003cbr/\u003e     是岁，弘农王遣军将万全感赍书间道诣晋及岐，告以嗣位。\u003cbr/\u003e\u003cbr/\u003e     帝将迁都洛阳。\u003cbr/\u003e\u003cbr/\u003e     开平三年己巳，公元九零九年春，正月，己巳，迁太庙神主于洛阳。甲戌，帝发大梁。壬申，以博王友文为东都留守。己卯，帝至洛阳。庚寅，飨太庙。辛巳，祀圆丘，大赦。\u003cbr/\u003e\u003cbr/\u003e     丙申，以用度稍充，初给百官全俸。\u003cbr/\u003e\u003cbr/\u003e     二月，丁酉朔，日有食之。\u003cbr/\u003e\u003cbr/\u003e     保塞节度使刘万子暴虐，失众心，且谋贰于梁，李继徽使延州牙将李延实图之。延实因万子葬胡敬璋，攻而杀之，遂据延州。马军都指挥使河西高万兴与其弟万金闻变，以其众数千人诣刘知俊降。岐王置翟州于鄜城，其守将亦降。\u003cbr/\u003e\u003cbr/\u003e     三月，甲戌，帝发洛阳。以山南东道节度使杨师厚兼潞州四面行营招讨使。\u003cbr/\u003e\u003cbr/\u003e     庚辰，帝至河中，发步骑会高万兴兵取丹、延。\u003cbr/\u003e\u003cbr/\u003e     丙戌，以朔方节度使兼中书令韩逊为颍川王。逊本灵州牙校，唐末据本镇，前廷因而授以节钺。\u003cbr/\u003e\u003cbr/\u003e     辛卯，丹州刺史崔公实请降。\u003cbr/\u003e\u003cbr/\u003e     徐温以金陵形胜，战舰所聚，乃自以淮南行军副使领升州刺史，留广陵，以其假子元从指挥使知诰为升州队遏兼楼船副使，往治之。\u003cbr/\u003e\u003cbr/\u003e     夏，四月，丙申朔，刘知俊移军攻延州，李延实婴城自守。知俊遣白水镇使刘儒分兵围坊州。\u003cbr/\u003e\u003cbr/\u003e     庚子，以王审知为闽王，刘隐为南平王。\u003cbr/\u003e\u003cbr/\u003e     刘知俊克延州，李延实降。\u003cbr/\u003e\u003cbr/\u003e     淮南兵围苏州，推洞屋攻城，吴越将临海孙琰置轮于竿首，垂縦投锥以揭之，攻者尽露，炮至则张网以拒之，淮南人不能克。吴越王閔遣牙内指挥使钱镖、行军副使杜建徽等将兵救之。\u003cbr/\u003e\u003cbr/\u003e     苏州有水通城中，淮南张网缀铃悬水中，鱼鳖过皆知之。吴越游弈都虞候司马福欲潜行入城，故以竿触网，敌闻铃声举网，福因得过，凡居水中三日，乃得入城。由是城中号令与援兵相应，敌以为神。\u003cbr/\u003e\u003cbr/\u003e     吴越王閔尝游府园，见园卒陆仁章树艺有智而志之，及苏州被围，使仁章通信入城，果得报而返。閔以诸孙畜之，累迁两府军粮都监使，卒获其用。仁章，睦州人也。\u003cbr/\u003e\u003cbr/\u003e     辛亥，吴越兵内外合击淮南兵，大破之，擒其将何朗等三十馀人，夺战舰二百艘。周本夜遁，又追败之于皇天荡。钟泰章将精兵二百为殿，多树旗帜于菰蒋中，追兵不敢进而还。\u003cbr/\u003e\u003cbr/\u003e     岐王所署保大节度使李彦博、坊州刺史李彦昱皆弃城奔凤翔，鄜州都将严弘倚举城降。己未，以高万兴为保塞节度使，以绛州刺史牛存节为保大节度使。\u003cbr/\u003e\u003cbr/\u003e     淮南初置选举，以骆知祥掌之。\u003cbr/\u003e\u003cbr/\u003e     五月，丁卯，帝命刘知俊乘胜取邠州，知俊难之，辞以阙食，乃召还。\u003cbr/\u003e\u003cbr/\u003e     佑国节度使王重师镇长安数年，帝在河中，怒其贡奉不时，己巳，召重师入朝，以左龙虎统军刘捍为佑国留后。癸酉，帝发河中；己卯，至洛阳。\u003cbr/\u003e\u003cbr/\u003e     刘捍至长安，王重师不为礼，捍谮之于帝，云重师潜与邠、岐通。甲申，贬重师溪州刺史，寻赐自尽，夷其族。\u003cbr/\u003e\u003cbr/\u003e     刘守文频年攻刘守光不克，力大发兵，以重赂招契丹、吐谷浑之众，合四万屯蓟州。守光逆战于鸡苏，为守文所败。守文单马立于陈前，泣谓其众曰：“勿杀吾弟！”守光将元行钦识之，直前擒之，沧德兵皆溃。守光囚之别室，栫之藂棘，乘胜进攻沧州。沧州节度判宫吕兖、孙鹤推守文子延祚为帅，乘城拒守。兖，安次人也。\u003cbr/\u003e\u003cbr/\u003e     忠武节度使兼侍中刘知俊，功名浸盛，以帝猜忍日甚，内不自安。及王重师诛，知俊益惧。帝将伐河东，急征知俊入朝，欲以为河东西面行营都统；且以知俊有丹、延之功，厚赐之。知俊弟右保胜指挥使知浣从帝在洛阳，密使人语知俊云：“入必死。”又白帝，请帅弟侄往迎知俊，帝许之。六月，乙未朔，知俊奏称“为军民所留”，遂以同州附于岐，执监军及将佐之不从者，皆械送于岐。遣兵袭华州，逐刺史蔡敬思，以兵守潼关。潜遣人以重利啖长安诸将，执刘捍，送于岐，杀之。知俊遣使请兵于岐，亦遣使请晋人出兵攻晋、绛，遗晋王书曰：“不过旬日，可取两京，复唐社稷。”\u003cbr/\u003e\u003cbr/\u003e     丁未，朔方节度使韩逊奏克盐城，斩岐所署刺史李继直。\u003cbr/\u003e\u003cbr/\u003e     帝遣近臣谕刘知俊曰：“朕待卿甚厚，何忽相负？”对曰：“臣不背德，但畏族灭如王重师耳。”帝复使谓之曰：“刘捍言重师阴结邠、岐，朕今悔之无及，捍死不足塞责。”知俊不报。庚戌，诏削知俊官爵，以山南东道节度使杨师厚为西路行营招讨使，帅侍卫马步军都指挥使刘鄩等讨之。辛亥，帝发洛阳。\u003cbr/\u003e\u003cbr/\u003e     刘鄩至潼关东，获刘知俊伏路兵蔺如诲等三十人，释之使为前导。刘知浣迷失道，盘桓数日，乃至关下，关吏纳之。如海等继至，关吏不知其已被擒，亦纳之。鄩兵乘门开直进，遂克潼关，追及知浣，擒之。\u003cbr/\u003e\u003cbr/\u003e     癸丑，帝至陕。\u003cbr/\u003e\u003cbr/\u003e     丹州马军都头王行思等作乱，刺史宋知海逃归。\u003cbr/\u003e\u003cbr/\u003e     帝遣刘知俊侄嗣业持诏指同州招谕知俊，知俊欲轻骑诣行在谢罪，弟知偃止之。杨师厚等至华州，知俊将聂赏开门降。知俊闻潼关不守，官军继至，苍黄失图，乙卯夜，举族奔岐。杨师厚至长安，岐兵已据城，师厚以奇兵并南山急趋，自西门入，遂克之。庚申，以刘鄩权佑国留后。岐王厚礼刘知俊，以为中书令。地狭，无藩镇处之，但厚给俸禄而已。\u003cbr/\u003e\u003cbr/\u003e     刘守光遣使上表告捷，且言“俟沧德事毕，为陛下扫平并寇。”亦致书晋王，云欲与之同破伪梁。\u003cbr/\u003e\u003cbr/\u003e     抚州刺史危全讽自称镇南节度使，帅抚、信、袁、吉之兵号十万攻洪州。淮南守兵才千人，将吏皆惧，节度使刘威密遣使告急于广陵，日召僚佐宴饮。全讽闻之，屯象牙潭，不敢进，请兵于楚，楚王殷遣指挥使苑玫会袁州刺史彭彦章围高安以助全讽。玫，蔡州人；彦章，□之兄子也。\u003cbr/\u003e\u003cbr/\u003e     徐温问将于严可求，可求荐周本。乃以本为西南面行营招讨应援使，将兵七千救高安。本以前攻苏州无功，称疾不出，可求即其卧内强起之。本曰：“苏州之役，敌不能胜我，但主将权轻耳。今必见用，愿毋置副贰乃可。”可求许之。本曰：“楚人为全讽声援耳，非欲取高安也。吾败全讽，援兵必还。”乃疾趣象牙潭。过洪州。刘威欲犒军，本不肯留。或曰：“全讽兵强，君宜观形势然后进。”本曰：“贼众十倍于我，我军闻之必惧，不若乘其锐而用之。”\u003cbr/\u003e\u003cbr/\u003e     秋，七月，甲子，以刘守光为燕王。\u003cbr/\u003e\u003cbr/\u003e     梁兵克丹州，擒王行思。\u003cbr/\u003e\u003cbr/\u003e     商州刺史李稠驱士民西走，将吏追斩之，推都押牙李玫主州事。\u003cbr/\u003e\u003cbr/\u003e     庚午，改佑国军曰永平。\u003cbr/\u003e\u003cbr/\u003e     河东兵寇晋州，抄掠至尧祠而去。\u003cbr/\u003e\u003cbr/\u003e     癸酉，帝发陕州，乙亥，至洛阳，寝疾。\u003cbr/\u003e\u003cbr/\u003e     初，帝召山南东道节度使杨师厚，欲使督诸将攻潞州，以前兖海留后王班为留后，镇襄州。师厚屡为班言牙兵王求等凶悍，宜备之，班自恃左右有壮士，不以为意，每众辱之。戊寅，谪求戍西境，是夕，作乱，杀班，推都指挥使雍丘刘玘为留后。玘伪从之，明日，与指挥使王延顺逃诣帝所。乱兵奉平淮指挥使李洪为留后，附于蜀。未几，房州刺史杨虔亦叛附于蜀。\u003cbr/\u003e\u003cbr/\u003e     危全讽在象牙潭，营栅临溪，亘数千里。庚辰，周本隔溪布陈，先使羸兵尝敌。全讽兵涉溪追之，本乘其半济，纵兵击之，全讽兵大溃，自相蹂藉，溺水死者甚众，本分兵断其归路，擒全讽及将士五千人。乘胜克袁州，执刺史彭彦章，进攻吉州，歙州刺史陶雅使其子敬昭及都指挥使徐章将兵袭饶、信，信州刺史危仔倡请降，饶州刺史唐宝弃城走。行营都指挥使米志诚、都尉吕师造等败苑玫于上高。吉州刺史彭□帅众数千人奔楚，楚王殷表□为郴州刺史，为子希范娶其女。淮南以左先锋指挥使张景思知信州，遣行营都虞候骨言将兵五千送之。危仔倡闻兵至，奔吴越，吴越王閔以仔倡为淮南节度副使，更其姓曰元氏。危全讽至广陵，弘农王以其尝有德于武忠王，释之，资给甚厚。八月，虔州刺史卢光稠以州附于淮南。于是江西之地尽入于杨氏。光稠亦遣使附于梁。\u003cbr/\u003e\u003cbr/\u003e     甲寅，上疾小瘳，始复视朝。\u003cbr/\u003e\u003cbr/\u003e     以镇国节度使康怀贞为西路行营副招讨使。\u003cbr/\u003e\u003cbr/\u003e     蜀主命太子宗懿判六军，开永和府，妙选朝士为僚属。\u003cbr/\u003e\u003cbr/\u003e     辛酉，均州刺史张敬方奏克房州。\u003cbr/\u003e\u003cbr/\u003e     岐王欲遣刘知俊将兵攻灵、夏，且约晋王使攻晋、绛。晋王引兵南下，先遣周德威等将兵出阴地关攻晋州，刺史边继威悉力固守。晋兵穿地道，陷城二十馀步，城中血战拒之，一夕城复成。诏杨师厚将兵救晋州，周德威以骑扼蒙坑之险，师厚击破之，进抵晋州，晋兵解围遁去。\u003cbr/\u003e\u003cbr/\u003e     李洪寇荆南，高季昌遣其将倪可福击败之。诏马步都指挥使陈晖将兵会荆南兵讨洪。\u003cbr/\u003e\u003cbr/\u003e     蜀主以御史中丞王锴为中书侍郎、同平章事。\u003cbr/\u003e\u003cbr/\u003e     陈晖军至襄州，李洪逆战，大败，王求死。九月，丁酉，拔其城，斩叛兵千人，执李洪、杨虔等送洛阳，斩之。\u003cbr/\u003e\u003cbr/\u003e     丁未，以保义节度使王檀为潞州东面行营招讨使。\u003cbr/\u003e\u003cbr/\u003e     刘守光奏遣其子中军兵马使继威安抚沧州吏民。戊申，以继威为义昌留后。\u003cbr/\u003e\u003cbr/\u003e     辛亥，侍中韩建罢守太保，左仆射、同平章事杨涉罢守本官。以太常卿赵光逢为中书侍郎，翰林奉旨工部侍郎杜晓为户部侍郎，并同平章事。晓，让能之子也。\u003cbr/\u003e\u003cbr/\u003e     淮南遣使者张知远修好于福建，知远倨慢，闽王审知斩之，表上其书，始与淮南绝。审知性俭约，常蹑麻屦，府舍卑陋，未尝营葺。宽刑薄赋，公私富实，境内以安。岁自海道登、莱入贡，没溺者什四五。\u003cbr/\u003e\u003cbr/\u003e     冬，十月，甲子，蜀司天监胡秀林献《永昌历》，行之。\u003cbr/\u003e\u003cbr/\u003e     湖州刺史高澧性凶忍，尝召州吏议曰：“吾欲尽杀百姓，可乎？”吏曰：“如此，则租赋何从出？当择可杀者杀之耳。”时澧纠民为兵，有言其咨怨者，澧悉集民兵于开元寺，绐云犒享，入则杀之，死者逾半；在外者觉之，纵火作乱。澧闭城大索，凡杀三千人。吴越王閔欲诛之，戊辰，澧以州叛附于淮南，举兵焚义和临平镇，閔命指挥使钱镖讨之。\u003cbr/\u003e\u003cbr/\u003e     十一月，甲午，帝告谢于圜丘；戊戌，大赦。\u003cbr/\u003e\u003cbr/\u003e     邺王罗绍威得风痹病，上表称：“魏故大镇，多外兵，愿得有功重臣镇之，臣乞骸骨归第。”帝闻之，抚案动容。己亥，以其子周翰为天雄节度副使，知府事。谓使者曰：“亟归语而主：为我强饭！如有不可讳，当世世贵尔子孙以相报也。今使周翰领军府，尚冀尔复愈耳。”\u003cbr/\u003e\u003cbr/\u003e     岐王欲取灵州以处刘知俊，且以为牧马之地，使知俊自将兵攻之。朔方节度使韩逊遣使告急；诏镇国节度使康怀贞、感化节度使寇彦卿将兵攻邠宁以救之。怀贞等所向皆捷，克宁、衍二州，拔庆州南城，刺史李彦广出降。游兵侵掠及泾州之境，刘知俊闻之，十二月，己丑，解灵州围，引兵还。帝急召怀贞等还，遣兵迎援于三原青谷。怀贞等还，至三水，知俊遣兵据险邀之，左龙骧军使寿张王彦章力战，怀贞等乃得过。怀贞与裨将李德遇、许从实、王审权分道而行，皆与援兵不相值，至升平，刘知俊伏兵山口，怀贞大败，仅以身免，德遇等军皆没。岐王以知俊为彰义节度使，镇泾州。\u003cbr/\u003e\u003cbr/\u003e     王彦章骁勇绝伦，每战用二铁枪，皆重百斤，一置鞍中，一在手，所向无前，时人谓之“王铁枪”。","cnt":0,"sort":6630449,"author":"司马光","prev":"6630448.html","next":"6630450.html","book_title":"资治通鉴","updateTimeFmt":"2024-03-28 17:25:38","category":"都市小说"}