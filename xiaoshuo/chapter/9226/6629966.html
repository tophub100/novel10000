{"id":0,"code":"6629966.html","title":"第243章 (3)","latest_chapter_name":"正文 第800章 (3)","xiao_shuo_code":"9226","content":"\u003cbr/\u003e\u003cbr/\u003e    慕容仁遣王齐等南还。齐等自海道趣棘城，齐遇风不至。十二月，徐孟等至棘城，慕容皝始受朝命。\u003cbr/\u003e\u003cbr/\u003e     段氏、宇文氏各遣使诣慕容仁，馆于平郭城外。皝帐下督张英将百馀骑间道潜行掩击之，斩宇文氏使十馀人，生擒段氏使以归。\u003cbr/\u003e\u003cbr/\u003e     是岁，明帝母建安君荀氏卒。荀氏在禁中，尊重同于太后；诏赠豫章郡君。\u003cbr/\u003e\u003cbr/\u003e     代王翳槐以贺兰蔼头不恭，将召而戮之，诸部皆叛。代王纥那自宇文部入，诸部复奉之。翳槐奔邺，赵人厚遇之。\u003cbr/\u003e\u003cbr/\u003e     初，张轨及二子寔、茂，虽保据河右，而军旅之事无岁无之。及张骏嗣位，境内渐平。骏勤修庶政，总御文武，咸得其用，民富兵强，远近称之，以为贤君。骏遣将杨宣伐龟兹、鄯善，于是西域诸国焉耆、于阗之属，皆诣姑臧朝贡。骏于姑臧南作五殿，官属皆称臣。\u003cbr/\u003e\u003cbr/\u003e     骏有兼秦、雍之志，遣参军黮护上疏，以为：“勒、雄既死，虎、期继逆，兆庶离主，渐冉经世；先老消落，后生不识，慕恋之心，日远日忘。乞敕司空鉴、征西亮等泛舟江、沔，首尾齐举。”\u003cbr/\u003e\u003cbr/\u003e     咸康二年丙申，公元三三六年春，正月，辛巳，彗星见于奎、娄。\u003cbr/\u003e\u003cbr/\u003e     慕容皝将讨慕容仁，司马高诩曰：“仁叛弃君亲，民神怒；前此海未尝冻，自仁反以来，连年冻者三矣。且仁专备陆道，天其或者欲使吾乘海冰以袭之也。”皝从之。群僚皆言涉冰危事，不若从陆道。皝曰：“吾计已决，敢沮者斩！”\u003cbr/\u003e\u003cbr/\u003e     壬午，皝帅其弟军师将军评等自昌黎东，践冰而进，凡三百馀里。至历林口，舍辎重，轻兵趣平郭。去城七里，候骑以告仁，仁狼狈出战。张英之俘二使也，仁恨不穷追；及皝至，仁以为皝复遣偏师轻出寇抄，不知皝自来，谓左右曰：“今兹当不使其匹马得返矣！”乙未，仁悉众陈于城之西北。慕容军帅所部降于皝，仁众沮动；皝从而纵击，大破之。仁走，其帐下皆叛，遂擒之。皝先为斩其帐下之叛者，然后赐仁死。丁衡、游毅、孙机等，皆仁所信用也，皝执而斩之；王冰自杀。慕容幼、慕容稚、佟寿、郭充、翟楷、庞鉴皆东走，幼中道而还；皝兵追及楷、鉴，斩之；寿、充奔高丽。自馀吏民为仁所诖误者，皝皆赦之。封高诩为汝阳侯。\u003cbr/\u003e\u003cbr/\u003e     二月，尚书仆射王彬卒。\u003cbr/\u003e\u003cbr/\u003e     辛亥，帝临轩，遣使备六礼逆故当阳侯杜乿女陵阳为皇后，大赦；群臣毕贺。\u003cbr/\u003e\u003cbr/\u003e     夏，六月，段辽遣中军将军李咏袭慕容皝。咏趣武兴，都尉张萌击擒之。辽别遣段兰将步骑数万屯柳城西回水，宇文逸豆归攻安晋以为兰声援。皝帅步骑五万向柳城，兰不战而遁。皝引兵北趣安晋，逸豆归弃辎重走；皝遣司马封弈帅轻骑追击，大破之。皝谓诸将曰：“二虏耻无功，必将复至，宜于柳城左右设伏以待之。”乃遣封弈帅骑数千伏于马兜山。三月，段辽果将数千骑来寇抄。弈纵击，大破之，斩其将荣伯保。\u003cbr/\u003e\u003cbr/\u003e     前廷尉孔坦卒。坦疾笃，庾冰省之，流涕。坦慨然曰：“大丈夫将终，不问以济国安民之术，乃为儿女子相泣邪！”冰深谢之。\u003cbr/\u003e\u003cbr/\u003e     九月，慕容皝遣长史刘斌、兼郎中令辽东阳景送徐孟等还建康。\u003cbr/\u003e\u003cbr/\u003e     冬，十月，广州刺史邓岳遣督护王随等击夜郎、兴古，皆克之；加岳督宁州。\u003cbr/\u003e\u003cbr/\u003e     成主期以从子尚书仆射武陵公载有俊才，忌之，诬以谋反，杀之。\u003cbr/\u003e\u003cbr/\u003e     十一月，诏建威将军司马勋将兵安集汉中；成汉王寿击败之。寿遂置汉中守宰，戍南郑而还。\u003cbr/\u003e\u003cbr/\u003e     索头郁鞠帅众三万降于赵，赵拜郁鞠等十三人为亲赵王，散其部众于冀、青等六州。\u003cbr/\u003e\u003cbr/\u003e     赵王虎作太武殿于襄国，作东、西宫于邺，十二月，皆成。太武殿基高二丈八尺，纵六十五步，广七十五步，甽以文石。下穿伏室，置卫士五百人。以漆灌瓦，金珰，银楹，珠帘，玉壁，穷极工巧。殿上施白玉床、流苏帐，为金莲华以冠帐顶。又作九殿于显阳殿后，选士民之女以实之，服珠玉、被绮縠者万馀人。教宫人占星气、马步射。置女太史，及杂伎工巧，皆与外同。以女骑千人为卤簿，皆著紫纶巾，熟锦裦，金银镂带，五文织成靴，执羽仪，鸣鼓吹，游宴以自随。于是赵大旱，金一斤直粟二斗，百姓嗷然；而虎用兵不息，百役并兴。使牙门将张弥行徙洛阳钟虡、九龙、翁仲、铜驼、飞廉于邺，载以四轮缠辋车，辙广四尺，深二尺。一钟没于河，募浮没三百人入河，系以竹縦，用牛百头，鹿栌引之，乃出，造万斛之舟以济之。既至邺，虎大悦，为之赦二岁刑，赉百官谷帛，赐民爵一级。又用尚方令解飞之言，于邺南投石于河，以作飞桥，功费数千万亿，桥竟不成，役夫饥甚，乃止。使令长帅民入山泽采橡及鱼以佐食，复为权豪所夺，民无所得。初，日南夷帅范稚，有奴曰范文，常随商贾往来中国；后至林邑，教林邑王范逸作城郭、宫室、器械，逸爱信之，使为将。文遂谮逸诸子，或徙或逃。是岁，逸卒，文诈迎逸子于它国，置毒于椰酒而杀之，文自立为王。于是出兵攻大岐界、小岐界、式仆、徐狼、屈都、乾鲁、扶单等国，皆灭之，有众四五万，遣使奉表入贡。\u003cbr/\u003e\u003cbr/\u003e     赵左校令成公段作庭燎于杠末，高十馀丈，上盘置燎，下盘置人，赵王虎试而悦之。\u003cbr/\u003e\u003cbr/\u003e     咸康三年丁酉，公元三三七年春，正月，庚辰，赵太保夔安等文武五百馀人入上尊号，庭燎油灌下盘，死者二十馀人；赵王虎恶之，腰斩成公段。辛巳，虎依殷、周之制，称大赵天王，即位于南郊，大赦。立其后郑氏为天王皇后，太子邃为天王皇太子，诸子为王者皆降为郡公，宗室为王者降为县侯。百官封署各有差。\u003cbr/\u003e\u003cbr/\u003e     国子祭酒袁瑰、太常冯怀，以江左浸安，请兴学校，帝从之。辛卯，立太学，征集生徒。而士大夫习尚老、庄，儒术终不振。瑰，涣之曾孙也。\u003cbr/\u003e\u003cbr/\u003e     三月，慕容皝于乙连城东筑好城以逼乙连，留折冲将军兰勃守之。夏，四月，段辽以车数千两输乙连粟，兰勃击而取之。六月，辽又遣其从弟扬威将军屈云，将精骑夜袭皝子遵于兴国城，遵击破之。\u003cbr/\u003e\u003cbr/\u003e     初，北平阳裕事段疾陆眷及辽五世，皆见尊礼。辽数与皝相攻，裕谏曰：“亲仁善邻，国之宝也。’况慕容氏与我世婚，迭为甥舅，皝有才德，而我与之构怨；战无虚月，百姓凋弊，利不补害，臣恐社稷之忧将由此始。愿两追前失，通好如初，以安国息民。”辽不从，出裕为北平相。\u003cbr/\u003e\u003cbr/\u003e     赵太子邃素骁勇，赵王虎爱之，常谓群臣曰：“司马氏父子兄弟自相残灭，故使朕得至此；如朕有杀阿铁理否？”既而邃骄淫残忍，好妆饰美姬，斩其首，洗血置盘上，与宾客传观之，又烹其肉共食之。河间公宣、乐安公韬皆有宠于虎，邃疾之如仇。虎荒耽酒色，喜怒无常。使邃省可尚书事，每有所关白，虎恚曰：“此小事，何足白也！”时或不闻，又恚曰：“何以不白！”诮责笞棰，月至再三。邃私谓中庶子李颜等曰：“官家难称，吾欲行冒顿之事，卿从我乎？”颜等伏不敢对。秋，七月，邃称疾不视事，潜帅宫臣文武五百馀骑饮于李颜别舍，因谓颜等曰：“我欲至冀州杀河间公，有不从者斩！”行数里，骑皆逃散。颜叩头固谏，邃亦昏醉而归。其母郑氏闻之，私遣中人诮让邃；邃怒，杀之。佛图澄谓虎曰：“陛下不宜数往东宫。”虎将视邃疾，思澄言而还；既而瞋目大言曰：“我为天下主，父子不相信乎！”乃命所亲信女尚书往察之。邃呼前与语，因抽剑击之。虎怒，收李颜等诘问，颜具言其状。杀颜等三十馀人；幽邃于东宫，既而赦之，引见太武东堂；邃朝而不谢，俄顷即出。虎使谓之曰：“太子应朝中宫，岂可遽去！”邃径出，不顾。虎大怒，废邃为庶人。其夜，杀邃及其妃张氏，并男女二十六人同埋于一棺；诛其宫臣支党二百馀人；废郑后为东海太妃。立其子宣为天王皇太子，宣母杜昭仪为天王皇后。\u003cbr/\u003e\u003cbr/\u003e     安定侯子光，自称佛太子，云从大秦国来，当王小秦国，聚众数千人于杜南山，自称大黄帝，改元龙兴；石广讨斩之。\u003cbr/\u003e\u003cbr/\u003e     九月，镇军左长史封弈等劝慕容皝称燕王；皝从之。于是备置群司，以封弈为国相，韩寿为司马，裴开为奉常，阳骛为司隶，王寓为太仆，李洪为大理，杜群为纳言令，宋该、刘睦、石琮为常伯，皇甫真、阳协为冗骑常侍，宋晃、平熙、张泓为将军，封裕为记室监。洪，臻之孙；晃，奭之子也。冬，十月，丁卯，皝即燕王位，大赦。十一月，甲寅，追尊武宣公曰武宣王，夫人段氏曰武宣后；立夫人段氏为王后，世子俊为王太子，如魏武、晋文辅政故事。\u003cbr/\u003e\u003cbr/\u003e     段辽数侵赵边，燕王皝遣扬烈将军宋回称藩于赵，乞师以讨辽，自请尽帅国中之众以会之，并以其弟宁远将军汗为质。赵王虎大悦，厚加慰答，辞其质，遣还，密期以明年。\u003cbr/\u003e\u003cbr/\u003e     是岁，赵将李穆纳拓跋翳槐于大宁，其故部落多归之。代王纥那奔燕，国人复奉翳槐为代王，翳槐城盛乐而居之。\u003cbr/\u003e\u003cbr/\u003e     仇池氐王杨毅族兄初，袭杀毅，并有其众，自立为仇池公，称臣于赵。","cnt":0,"sort":6629966,"author":"司马光","prev":"6629965.html","next":"6629967.html","book_title":"资治通鉴","updateTimeFmt":"2024-03-28 17:25:38","category":"都市小说"}