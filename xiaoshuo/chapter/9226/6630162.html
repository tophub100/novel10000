{"id":0,"code":"6630162.html","title":"第439章 (2)","latest_chapter_name":"正文 第800章 (3)","xiao_shuo_code":"9226","content":"\u003cbr/\u003e\u003cbr/\u003e    帝识度沉敏，少居台阁，明习吏事，即位，尤自勤励，大革显祖之弊，时人服其明而讥其细。尝问舍人裴泽，在外议论得失。泽率尔对曰：“陛下陪明至公，自可远侔古昔；而有识之士，咸言伤细，帝王之度，颇为未弘。”帝笑曰：“诚如卿言。朕初临万机，虑不周悉，故致尔耳。此事安可久行，恐后又嫌疏漏。”泽由是被宠遇。\u003cbr/\u003e\u003cbr/\u003e     库狄显安侍坐，帝曰：“显安，我姑之子；今序家人礼，除君臣之敬，可言我之不逮。”显安曰：“陛下多妄言。”帝曰：“何故？”对曰：“陛下昔见文宣以马鞭挞人，常以为非；今自行之，非妄言邪？”帝握其手谢之。又使直言，对曰：“陛下太细，天子乃更似吏。”帝曰：“朕甚知之。然无法日久，将整之以至无为耳。”又问王晞，晞曰：“显安言是也。”显安，干之子也。群臣进言，帝皆从容受纳。\u003cbr/\u003e\u003cbr/\u003e     性至孝，太后不豫，帝行不能正履，容色贬悴，衣不解带殆将四旬。太后疾小增，即寝伏阁外，食饮药物，皆手亲之。太后尝心痛不自堪，帝立侍帷前，以爪掐掌代痛，血流出袖。友爱诸弟，无君臣之隔。\u003cbr/\u003e\u003cbr/\u003e     戊子，以长广王湛为右丞相，平阳王淹为太傅，彭城王浟为大司马。\u003cbr/\u003e\u003cbr/\u003e     周军司马贺若敦，帅众一万，奄至武陵；武州刺史吴明彻不能拒，引军还巴陵。\u003cbr/\u003e\u003cbr/\u003e     江陵之陷也，巴、湘之地尽入于周，周使梁人守之。太尉侯瑱等将兵逼湘州。贺若敦将步骑救之，乘胜深入，军于湘川。\u003cbr/\u003e\u003cbr/\u003e     九月，乙卯，周将独孤盛将水军与敦俱进。辛酉，遣仪同三司徐度将兵会侯瑱于巴丘。会秋水泛溢，盛、敦粮援断绝，分军抄掠，以供资费。敦恐瑱知其粮少，乃于营内多为土聚，覆之以米，召旁村人，阳有访问，随即遣之。瑱闻之，良以为实。敦又增修营垒，造庐舍为久留之计，湘、罗之间遂废农业。瑱等无如之何。\u003cbr/\u003e\u003cbr/\u003e     先是土人亟乘轻船，载米粟鸡鸭以饷瑱军。敦患之，乃伪为土人装船，伏甲士于中。瑱军人望见，谓饷船之至，逆来争取，敦甲士出而擒之。又敦军数有叛人乘马投瑱者，敦乃别取一马，牵以趣船，令船中逆以鞭鞭之。如是者再三，马畏船不上。然后伏兵于江岸，使人乘畏船马以招瑱军，诈云投附。瑱遣兵迎接，竞来牵马，马既畏船不上，伏兵发，尽杀之。此后实有馈饷及亡降者，瑱犹谓之诈，并拒击之。\u003cbr/\u003e\u003cbr/\u003e     冬，十月，癸巳，瑱袭破独孤盛于杨叶洲，盛收兵登岸，筑城自保。丁酉，诏司空侯安都帅众会瑱南讨。\u003cbr/\u003e\u003cbr/\u003e     十一月，辛亥，齐主立妃元氏为皇后，世子百年为太子。百年时才五岁。\u003cbr/\u003e\u003cbr/\u003e     齐主征前开府长史卢叔虎为中庶子。叔虎，柔之从叔也。帝问时务于叔虎，叔虎请伐周，曰：“我强彼弱，我富彼贫，其势相悬。然干戈不息，未能并吞者，此失于不用强富也。轻兵野战，胜负难必，是胡骑之法，非万全之术也。宜立重镇于平阳，与彼蒲州相对，深沟高垒，运粮积甲。彼闭关不出，则稍蚕食其河东之地，日使穷蹙。若彼出兵，非十万以上，不足为我敌。所损粮食咸出关中。我军士年别一代，谷食丰饶。彼来求战，我则不应；彼若退去，我乘其弊。自长安以西，民疏城远，敌兵来往，实自艰难，与我相持，农业且废，不过三年，彼自破矣。”帝深善之。齐主自将击库莫奚，至天池，库莫奚出长城北遁。齐主分兵追击，获牛羊七万而还。\u003cbr/\u003e\u003cbr/\u003e     十二月，乙未，诏：“自今孟春讫于夏首，大辟事已款者，宜且申停。”\u003cbr/\u003e\u003cbr/\u003e     己亥，周巴陵城主尉迟宪降，遣巴州刺史侯安鼎守之。庚子，独孤盛将馀众自杨叶洲潜遁。\u003cbr/\u003e\u003cbr/\u003e     丙午，齐主还晋阳。\u003cbr/\u003e\u003cbr/\u003e     齐主斩人于前，问王晞曰：“是人应死不？”晞曰：“应死，但恨死不得其地耳。臣闻‘刑人于市，与众弃之。’殿廷非行戮之所。”帝改容谢曰：“自今当为王公改之。”\u003cbr/\u003e\u003cbr/\u003e     帝欲以晞为侍郎，苦辞不受。或劝晞勿自疏，晞曰：“我少年以来，阅要人多矣。得志少时，鲜不颠覆。且吾性实疏缓，不堪时务，人主恩私，何由可保！万一披猖，求退无地。非不好作要官，但思之烂熟耳。”\u003cbr/\u003e\u003cbr/\u003e     初，齐显祖之末，谷籴踊贵。济南王即位，尚书左丞苏珍芝建议修石鳖等屯，自是淮南军防足食。肃宗即位，平州刺史嵇晔建议，开督亢陂，置屯田，岁收稻粟数十万石，北境周赡。又于河内置怀义等屯，以给河南之费。自是稍止转输之劳。\u003cbr/\u003e\u003cbr/\u003e     天嘉二年辛巳，公元五六一年春，正月，戊申，周改元保定。以大冢宰护为都督中外诸军事；令五府总于天官，事无巨细，皆先断后闻。\u003cbr/\u003e\u003cbr/\u003e     庚戌，大赦。\u003cbr/\u003e\u003cbr/\u003e     周主祀圜丘。\u003cbr/\u003e\u003cbr/\u003e     辛亥，齐主祀圜丘；壬子，礻帝于太庙。\u003cbr/\u003e\u003cbr/\u003e     周主祀方丘；甲寅，祀感生帝于南郊；乙卯，祭太社。\u003cbr/\u003e\u003cbr/\u003e     齐主使王琳出合肥，召募伧楚，更图进取。合州刺史裴景徽，琳兄珉之婿也，请以私属为乡导。齐主使琳与行台左丞卢潜将兵赴之，琳沉吟不决。景徽恐事泄，挺身奔齐。齐主以琳为骠骑大将军、开府仪同三司、扬州刺史，镇寿阳。\u003cbr/\u003e\u003cbr/\u003e     己巳，周主享太庙，班太祖所述六官之法。\u003cbr/\u003e\u003cbr/\u003e     辛未，周湘州城主殷亮降，湘州平。\u003cbr/\u003e\u003cbr/\u003e     侯瑱与贺若敦相持日久，瑱不能制，乃借船送敦等渡江。敦虑其诈，不许，报云：“湘州我地，为尔侵逼；必须我归，可去我百里之外。”瑱留船江岸，引兵去之。敦乃自拔北归，军士病死者什五六。武陵、天门、南平、义阳、河东、宜都郡悉平。晋公护以敦失地无功，除名为民。二月，甲午，周主朝日于东郊。\u003cbr/\u003e\u003cbr/\u003e     周人以小司徒韦孝宽尝立勋于玉壁，乃置勋州于玉壁，以孝宽为刺史。\u003cbr/\u003e\u003cbr/\u003e     孝宽有恩信，善用间谍，或齐人受孝宽金货，遥通书疏，故齐之动静，周人皆先知之。有主帅许盆，以所戍城降齐，孝宽遣谍取之，俄斩首而还。\u003cbr/\u003e\u003cbr/\u003e     离石以南，生胡数为抄掠，而居于齐境，不可诛讨。孝宽欲筑城于险要以制之，乃发河西役徒十万，甲士百人，遣开府仪同三司姚岳监筑之。岳以兵少，惧不改前。孝宽曰：“计此城十日可毕。城距晋州四百馀里，吾一日创手，二日敌境始知。设使晋州征兵，三日方集，谋议之间，自稽三日，计其军行，二日不到。我之隍防，足得办矣。”乃令筑之。齐人果至境上，疑有大军，停留不进。其夜，孝宽使汾水以南傍介山、稷山诸村纵火。齐人以为军营，收兵自固。岳卒城而还。\u003cbr/\u003e\u003cbr/\u003e     三月，乙卯，太尉零陵壮肃公侯瑱卒。\u003cbr/\u003e\u003cbr/\u003e     丙寅，周改八丁兵为十二丁兵，率岁一月役。\u003cbr/\u003e\u003cbr/\u003e     夏，四月，丙子朔，日有食之。\u003cbr/\u003e\u003cbr/\u003e     周以少傅尉迟纲为大司空。\u003cbr/\u003e\u003cbr/\u003e     丙午，周封愍帝子康为纪国公，皇子趕为鲁国公。趕，李后之子也。六月，乙酉，周主使御正殷不害来聘。\u003cbr/\u003e\u003cbr/\u003e     秋，七月，周更铸钱，文曰“布泉”，一当五，与五铢并行。\u003cbr/\u003e\u003cbr/\u003e     己酉，周追封皇伯父颢为邵国公，以晋公护之子会为嗣；颢弟连为杞国公，以章武公导之子亮为嗣；连弟洛生为莒国公，以护之子至为嗣；追封太祖之子武邑公震为宋公，以世宗之子实为嗣。\u003cbr/\u003e\u003cbr/\u003e     齐主之诛杨、燕也。许以长广王湛为太弟；既而立太子百年，湛心不平。帝在晋阳，湛居守于邺。散骑常侍高元海，高祖之从孙也。留典机密。帝以领军代人库狄伏连为幽州刺史，以斛律光之弟羡为领军，以分湛权。湛留伏连，不听羡视事。\u003cbr/\u003e\u003cbr/\u003e     先是，济南闵悼王常在邺，望气者以邺中有天子气。平秦王归彦恐济南王复立，为己不利，劝帝除之。帝乃使归彦至邺，征济南王如晋阳。\u003cbr/\u003e\u003cbr/\u003e     湛内不自安，问计于高元海。元海曰：“皇太后万福，至尊孝友异常，殿下不须异虑。”湛曰：“此岂我推诚之意邪！”元海乞还省，一夜思之，湛即留元海于后堂。元海达旦不眠，唯绕床徐步。夜漏未尽，湛遽出，曰：“神算如何？”元海曰：“有三策，恐不堪用耳。请殿下如梁孝王故事，从数骑入晋阳，先见太后求哀，后见主上，请去兵权，以死为限，不干朝政，必保泰山之安。此上策也。不然，当具表云，威权太盛，恐取谤众口，请青、齐二州刺史，沉靖自居，必不招物议。此中策也。”更问下策。曰：“发言即恐族诛。”固逼之，元海曰：“济南世嫡，主上假太后令而夺之。今集文武，示以征济南之敕，执斛律丰乐，斩高归彦，尊立济南，号令天下，以顺讨逆，此万世一时也。”湛大悦。然性怯，狐疑未能用，使术士郑道谦等卜之，皆曰：“不利举事，静则吉。”有林虑令潘子密，晓占候，潜谓湛曰：“宫车当晏驾，殿下为天下主。”湛拘之于内以候之。又令巫觋卜之，多云“不须举兵，自有大庆”。\u003cbr/\u003e\u003cbr/\u003e     湛乃奉诏，令数百骑送济南王至晋阳。九月，帝使人鸩之，济南王不从，乃扼杀之。帝寻亦悔之。\u003cbr/\u003e\u003cbr/\u003e     冬，十月，甲戌朔，日有食之。\u003cbr/\u003e\u003cbr/\u003e     丙子，齐以彭城王浟为太保，长乐王尉粲为太尉。\u003cbr/\u003e\u003cbr/\u003e     齐肃宗出畋，有兔惊马，坠地绝肋。娄太后视疾，问济南所在者三，齐主不对。太后怒曰：“杀之邪？不用吾言，死其宜矣！”遂去，不顾。","cnt":0,"sort":6630162,"author":"司马光","prev":"6630161.html","next":"6630163.html","book_title":"资治通鉴","updateTimeFmt":"2024-03-28 17:25:38","category":"都市小说"}