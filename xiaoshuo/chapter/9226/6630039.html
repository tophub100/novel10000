{"id":0,"code":"6630039.html","title":"第316章 (2)","latest_chapter_name":"正文 第800章 (3)","xiao_shuo_code":"9226","content":"\u003cbr/\u003e\u003cbr/\u003e    八月，魏主至漠南，闻高车东部屯巳尼陂，人畜甚众，去魏军千馀里，遣左仆射安原等将万骑击之。高车诸部迎降者数十万落，获马牛羊百馀万。\u003cbr/\u003e\u003cbr/\u003e     冬，十月，魏主还平城。徙柔然、高车降附之民于漠南，东至濡源，西暨五原阴山，三千里中，使之耕牧而收其贡赋；命长孙翰、刘絜、安原及侍中代人古弼同镇抚之。自是魏之民间马牛羊及毡皮为之价贱。\u003cbr/\u003e\u003cbr/\u003e     魏主加崔浩侍中、特进、抚军大将军，以赏其谋画之功。浩善占天文，常置铜铤于酢器中，夜有所见，即以铤画纸作字以记其异。魏主每如浩家，问以灾异，或仓猝不及束带；奉进疏食，不暇精美，魏主必为之举箸，或立尝而还。魏主尝引浩出入卧内，从容谓浩曰：“卿才智渊博，事朕祖考，著忠三世，故朕引卿以自近。卿宜尽忠规谏，勿有所隐。朕虽或时忿恚，不从卿言，然终久深思卿言也。”尝指浩以示新降高车渠帅曰：“汝曹视此人尫纤懦弱，不能弯弓持矛，然其胸中所怀，乃过于兵甲。朕虽有征伐之志而不能自决，前后有功，皆此人所教也。”又敕尚书曰：“凡军国大计，汝曹所不能决者，皆当咨浩，然后施行。”\u003cbr/\u003e\u003cbr/\u003e     秦王暮末之弟轲殊罗焌于文昭王左夫人秃发氏，暮末知而禁之。轲殊罗惧，与叔父什寅谋杀暮末，奉沮渠兴国以奔河西。使秃发氏盗门钥，钥误，门者以告暮末。暮末悉收其党杀之，而赦轲殊罗。执什寅，鞭之，什寅曰：“我负汝死，不负汝鞭！”暮末怒，刳其腹，投尸于河。\u003cbr/\u003e\u003cbr/\u003e     夏主少凶暴无赖，不为世祖所知。是月，畋于阴槃，登苛蓝山，望统城泣曰：“先帝若以朕承大业者，岂有今日之事乎！”\u003cbr/\u003e\u003cbr/\u003e     十一月，己丑朔，日有食之，不尽如钩，星昼见，至晡方没，河北地暗。\u003cbr/\u003e\u003cbr/\u003e     魏主西巡，至柞山。\u003cbr/\u003e\u003cbr/\u003e     十二月，河西王蒙逊、吐谷浑王慕瓂皆遣使入贡。\u003cbr/\u003e\u003cbr/\u003e     是岁，魏内都大官中山文懿公李先、青冀二州刺史安同皆卒。先年九十五。\u003cbr/\u003e\u003cbr/\u003e     秦地震，野草皆自反。\u003cbr/\u003e\u003cbr/\u003e     元嘉七年庚午，公元四三零年春，正月，癸巳，以吐谷浑王慕瓂为征西将军，沙州刺史、陇西公。\u003cbr/\u003e\u003cbr/\u003e     庚子，魏主还宫。壬寅，大赦。癸卿，复如广宁，临温泉。\u003cbr/\u003e\u003cbr/\u003e     二月，西卿，魏平阳威王长孙翰卒。\u003cbr/\u003e\u003cbr/\u003e     戊辰，魏主还宫。\u003cbr/\u003e\u003cbr/\u003e     帝自践位以来，有恢复河南之志。三月，戊子诏简甲卒五万给右将军到彦之，统安北将军王仲德、衮州刺史竺灵秀舟师入河，又使骁骑将军段宏将精骑八千直指虎牢，豫州刺史刘德武将兵一万继进，后将军长沙王义欣将兵三万监征讨诸军事。义欣，道怜之子也。\u003cbr/\u003e\u003cbr/\u003e     先遣殿中将军田奇使于魏，告魏主曰：“河南旧是宋土，中为彼所侵，今当修复旧境，不关河北。”魏主大怒曰：“我生发未燥，已闻河南是我地。此岂可得！必若进军，今当权敛戍相避，须冬寒地净，河冰坚合，自更取之。”\u003cbr/\u003e\u003cbr/\u003e     甲午，以前南广平太守尹冲为司州刺史。长沙王义欣出镇彭城，为众军声援。以游击将军胡藩戍广陵，行府州事。\u003cbr/\u003e\u003cbr/\u003e     壬寅，魏封赫连昌为秦王。\u003cbr/\u003e\u003cbr/\u003e     魏有新徒敕勒千馀家，苦于将吏侵渔，出怨言，期以草生牛马肥，亡归漠北。尚书令刘絜、左仆射安原奏请及河冰未解，徙之河西。向春冰解，使不得北遁。魏主曰：“此曹习俗，放散日久，譬如囿中之鹿，急则奔突，缓之自定。吾区处自有道，不烦徙也。”絜等固请不已，乃听分徙三万馀落于河西，西至白盐池。敕勒皆惊骇，曰：“圈我于河西，欲杀我也！”谋西奔凉州。刘絜屯五原河北，安原屯悦拔城以备之。癸卯，敕勒数千骑叛，北走，絜追讨之；走者无食，相枕而死。\u003cbr/\u003e\u003cbr/\u003e     魏南边诸将表称：“宋人大严，将入寇。请兵三万，先其未发，逆击之，足以挫其锐气，使不敢深入。”因请悉诛河北流民在境上者，以绝其乡导。魏主使公卿议之，皆以为当然。崔浩曰：“不可。南方下湿，入夏之后，水潦方降，草木蒙密，地气郁蒸，易生疾疠，不可行师。且彼既严备，则城守必固，留屯久攻，则粮运不继；分军四掠，则众力单寡，无以应敌。以今击之，未见其利。彼若果能北来，宜待其劳倦，秋凉马肥，因敌取食，徐往击之，此万全之计也。朝廷群臣及西北守将，从陛下征伐，西平赫连，北破蠕蠕，多获美女、珍宝，牛马成群。南边诸将闻而慕之，亦欲南钞以取资财，皆营私计，为国生事，不可从也。”魏主乃止。\u003cbr/\u003e\u003cbr/\u003e     诸将复表：“南寇已至，所部兵少，乞简幽州以南劲兵助己戍守，乃就漳水造船严备以拒之。”公卿皆以为宜如所请，并署司马楚之、鲁轨、延之等为将帅，使招诱南人。浩曰：“非长策也。楚之等皆彼所畏忌，今闻国家悉发幽州以南精兵，大造舟舰，随以轻骑，谓国家欲存立司马氏，诛除刘宗，必举国震骇，惧于灭亡，当悉发精锐，并心竭力，以死争之，则我南边诸将无以御之。今公卿欲以威力却敌，乃所以速之也。张虚声而召实害，此之谓矣。故楚之之徒，往则彼来，止则彼息，其势然也。且楚之等皆纤利小才，止能招合轻薄无赖而不能成大功，徒使国家兵连祸结而已。昔鲁轨说姚兴以取荆州，至则败散，为蛮人掠卖为奴，终于祸及姚泓，此已然之效也。”魏主未以为然。浩乃复陈天时，以为南方举兵必不利，曰：“今兹害气在扬州，一也；庚午自刑，先发者伤，二也；日食昼晦，宿值斗、牛，三也；荧惑伏于翼、轸，主乱及丧，四也；太白未出，进兵者败，五也。夫兴国之君，先修人事，次尽地利，后观天时，故万举万全。今刘义隆新造之国，人事未洽；灾变屡见，天时不协；舟行水涸，地利不尽。三者无一可，而义隆行之，必败无疑。”魏主不能违众言，乃诏冀、定、相三州造船三千艘，简幽州以南戍兵集河上以备之。\u003cbr/\u003e\u003cbr/\u003e     秦乞伏什寅母弟前将军白养、镇卫将军去列，以什寅之死，有怨言，秦王暮末皆杀之。\u003cbr/\u003e\u003cbr/\u003e     夏，四月，甲子，魏主如去中。\u003cbr/\u003e\u003cbr/\u003e     敕勒万馀落复叛走，魏主使尚书封铁追讨，灭之。\u003cbr/\u003e\u003cbr/\u003e     六月，己卿，以氐王杨难当为冠军将军、秦州刺史、武都王。\u003cbr/\u003e\u003cbr/\u003e     魏主使平南大将军、丹杨王大毗，屯河上，以司马楚之为安南大将军、荆州刺史，封琅邪王，顿颍川以备宋。\u003cbr/\u003e\u003cbr/\u003e     吐谷浑王慕瓂将其众万八千袭秦定连，秦辅国大将军段晖等击走之。\u003cbr/\u003e\u003cbr/\u003e     到彦之自淮入泗，水渗，日行才十里，自四月至秋七月，始至须昌。乃溯河西上。\u003cbr/\u003e\u003cbr/\u003e     魏主以河南四镇兵少，命诸军悉收众北渡。戊子，魏碻磝戍兵弃城去。戊戍，滑台戍兵亦去。庚子，魏主以大鸿胪阳平公杜超为都督冀、定、相三州诸军事、太宰，进爵阳平王，镇邺，为诸军节度。超，密太后之兄也。庚戌，魏洛阳、虎牢戍兵皆弃城去。\u003cbr/\u003e\u003cbr/\u003e     到彦之留朱修之守滑台，尹冲守虎牢，建武将军杜骥守金墉。骥，预之玄孙也。诸军进顿灵昌津，列守南岸，至于潼关。于是司、衮既平，诸军皆喜，王仲德独有忧色，曰：“请贤不谙北土情伪，必堕其计。胡虏虽仁义不足，而凶狡有馀，今敛戍北归，必并力完聚。若河冰既合，将复南来，岂可不以为忧乎！”\u003cbr/\u003e\u003cbr/\u003e     甲寅，林邑王范阳迈遣使入贡，自陈与交州不睦，乞蒙恕宥。八月，魏主遣冠军将军安颉督护诸军，击到彦之。丙寅，彦之遣裨将吴兴姚耸夫渡河攻冶坂，与颉战；耸夫兵败，死者甚众。戊寅，魏主遣征西大将军长孙道生会丹阳王大毗屯河上以御彦之。\u003cbr/\u003e\u003cbr/\u003e     燕太祖寝疾，召中书监申秀、侍中阳哲于内殿，属以后事。九月，病甚，辇而临轩，命太子翼摄国事，勒兵听政，以备非常。","cnt":0,"sort":6630039,"author":"司马光","prev":"6630038.html","next":"6630040.html","book_title":"资治通鉴","updateTimeFmt":"2024-03-28 17:25:38","category":"都市小说"}