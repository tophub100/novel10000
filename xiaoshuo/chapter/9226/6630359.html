{"id":0,"code":"6630359.html","title":"第636章 (2)","latest_chapter_name":"正文 第800章 (3)","xiao_shuo_code":"9226","content":"\u003cbr/\u003e\u003cbr/\u003e    初，上不欲生代节度使，常自择行军司马以为储帅。李景略为河东行军司马，李说忌之。回鹘梅录入贡，过太原，说与之宴，梅录争坐次，说不能遏。景略叱之，梅录识其声，趋前拜之曰：“非丰州李端公邪！”又拜，遂就下坐。座中皆属目于景略。说益不平，乃厚赂中尉窦文场，使去之。会有传回鹘将入寇者，上忧之，以丰州当虏冲，择可守者。文场因荐景略。九月，甲午，以景略为丰州都防御使。穷边气寒，土瘠民贫，景略以勤俭帅众，二岁之后，储备完实，雄于北边。\u003cbr/\u003e\u003cbr/\u003e     卢迈得风疾，庚子，贾耽私忌，宰相绝班，上遣中使召主书承旨。\u003cbr/\u003e\u003cbr/\u003e     丙午，户部书尚、判度支裴延龄卒，中外相贺，上独悼惜之。壬子，吐蕃寇庆州。\u003cbr/\u003e\u003cbr/\u003e     冬，十月，甲戌，以谏议大夫崔损、给事中赵宗儒并同平章事。损，玄暐之弟孙也，尝为裴延龄所荐，故用之。\u003cbr/\u003e\u003cbr/\u003e     十一月，乙未，以右补阙韦渠牟为左谏议大夫。上自陆贽贬官，尤不任宰相，自御史、刺呼、县令以上皆自选用，中书行文书而已。然深居禁中，所取信者裴延龄、李齐运、户部郎中王绍、司农卿李实、翰林学士韦执谊及渠牟，皆权倾宰相，趋附盈门。绍谨密无损益，实狡险掊克；执谊以文章与上唱和，年二十馀，自右拾遗召入翰林；渠牟形神恌躁，尤为上所亲狎，上每对执政，漏不过三刻，渠牟奏事率至六刻，语笑款狎往往闻外，所荐引咸不次迁擢，率皆庸鄙之士。\u003cbr/\u003e\u003cbr/\u003e     宣武都虞侯邓惟恭内不自安，潜结将士二百馀人谋作乱。事觉，董晋悉捕斩其党，械惟恭送京师。己未，诏免死，汀州安置。\u003cbr/\u003e\u003cbr/\u003e     贞元十三年丁丑，公元七九七年春，正月，壬寅，吐蕃遣使请和亲，上以吐蕃数负约，不许。\u003cbr/\u003e\u003cbr/\u003e     上以方渠、合道、木波皆吐蕃要路，欲城之，使问邠宁节度使杨朝晟：“须几何兵？”对曰：“邠宁兵足以城之，不烦他道。”上复使问之曰：“曏城盐州，用兵七万，仅能集事。今三城尤逼虏境，兵当倍之，事更相反，何也？”对曰：“城盐州之众，虏皆知之。今发本镇兵，不旬日至塞下，出其不意而城之。虏谓吾众亦不减七万，其众未集，不敢轻来犯我。不过三旬，吾城已毕，留兵戍之，虏虽至，无能为也。城旁草尽，不能久留，虏退则运刍粮以实之，此万全之策也。若大集诸道兵，逾月始至，虏亦集众而来，与我争战。胜负未可知，何暇筑城哉！”上从之。二月，朝晟分军为三，各筑一城。军吏曰：“方渠无井，不可屯军。”判官孟子周曰：“方渠承平之时，居人成市，无井何以聚人乎！”命浚眢井，果得甘泉。三月，三城成。夏，四月，庚申，杨朝晟军还至马岭，吐蕃始出兵追之，相拒数月而去。朝晟遂城马岭而还，开地三百里，皆如其素。\u003cbr/\u003e\u003cbr/\u003e     庚午，义成节度使李复薨。庚辰，以陕虢观察使姚南仲为义成节度使。监军薛盈珍方大会，闻之，言曰：“姚大夫书生，岂将才也！”判官卢坦私谓人曰：“姚大夫外虽柔，中甚刚，监之侵之，必不受。军府之祸，自此始矣，吾恐为所留。”遂自他道潜去。南仲果以牒请之，不遇，得免。既而盈珍与南仲有隙，幕府多以罪贬，有死者。\u003cbr/\u003e\u003cbr/\u003e     吐蕃赞普乞立赞卒，子足之煎立。\u003cbr/\u003e\u003cbr/\u003e     六月，壬午，韦皋奏吐蕃入寇，巂州刺史曹高仕破之于台登城下。\u003cbr/\u003e\u003cbr/\u003e     光禄少卿同正张茂宗，茂昭之弟也，许尚义章公主；未成婚，茂宗母卒，遗表请终嘉礼，上许之。秋，八月，癸酉，起复茂宗左卫将军同正。左拾遣义兴蒋乿上疏谏，以为：“兵革之急，古有墨衰从事者，未闻附马起复尚主也。”上遣中使谕之，不止，乃特召对于延英，谓曰：“人间多借吉成婚者，卿何执此之坚？”对曰：“婚姻、丧纪，人之大伦，吉凶不可渎也。委巷之家，不知礼教，其女孤贫无恃，或有借吉从人，未闻男子借吉娶妇者也。”太常博士韦彤、裴堪复上疏谏。上不悦，命趣下嫁之期，辛巳，成婚。\u003cbr/\u003e\u003cbr/\u003e     九月，己丑，中书侍郎、同平章事卢迈以疾罢为太子宾客。\u003cbr/\u003e\u003cbr/\u003e     冬，十月，淮西节度使吴少诚擅开刀沟入汝，上遣中使谕止之，不从。命兵部郎中卢群往诘之，少诚曰：“开此水，大利于人。”群曰：“君令臣行，虽利，人臣敢专乎！公承天子之令而不从，何以使下吏从公之令乎！”少诚遽为之罢役。\u003cbr/\u003e\u003cbr/\u003e     十二月，徐州节度使张建封入朝。先是，宫中市外间物，令官吏主之，随给其直。比岁以宦者为使，谓之宫市，抑买人物，稍不如本估。其后不复行文书，置白望数百人于两市及要闹坊曲，阅人所卖物，但称宫市，则敛手付与，真伪不复可辩，无敢问所从来及论价之高下者，率用直百钱物买人直数千物，多以红紫染故衣、败缯，尺寸裂而给之，仍索进奉门户及脚价钱。人将物诣市，至有空手而归者，名为宫市，其实夺之。商贾有良货，皆深匿之。每敕使出，虽沽浆、卖饼者皆撤业闭门。尝有农夫以驴负柴，宦者称宫市取之，与绢数尺，又就索门户，仍邀驴送柴至内。农夫啼泣，以所得绢与之，不肯受，曰：“须得尔驴。”农夫曰：“我有父母妻子，待此然后食。今以柴与汝，不取直而归，汝尚不肯，我有死而已。”遂殴宦者。街吏擒以闻，诏黜宦者，赐农夫绢十匹。然宫市亦不为之改，谏官御史数奏疏谏，不听。建封入朝，具奏之，上颇嘉纳，以问户部侍郎判度支苏弁，弁希宦者意，对曰：“京师游手万家，无土著生业，仰宫市取给。”上信之，故凡言宫市者皆不听。\u003cbr/\u003e\u003cbr/\u003e     贞元十四年戊寅，公元七九八年春，二月，乙亥，名申、光、蔡军曰彰义。\u003cbr/\u003e\u003cbr/\u003e     夏，闰五月，庚申，以神策行营节度使韩全义为夏、绥、银、宥节度使。全义时屯长武城，诏帅其众赴镇。士卒以夏州碛卤，又盛夏，不乐徙居。辛酉，军乱，杀大将王栖岩等，全义逾城走。都虞侯高崇文诛首乱者，众然后定。崇文，幽州人也。丙子，以崇文为长武城都知兵马使，不降敕，令中使口宣授之。\u003cbr/\u003e\u003cbr/\u003e     秋，七月，壬申，给事中、同平章事赵宗儒罢为右庶子，以工部侍郎郑馀庆为中书侍郎、同平章事。\u003cbr/\u003e\u003cbr/\u003e     八月，初置左、右神策统军。时禁军戍边者，禀赐优厚，诸将多请遥隶神策军，称行营，皆统于中尉，其军遂至十五万人。\u003cbr/\u003e\u003cbr/\u003e     京兆尹吴凑屡言宫市之弊，请委之府县。宦者言凑屡奏宫市，皆右金吾都知赵洽、田秀岩之谋也。丙午，洽、秀岩坐流天德军。\u003cbr/\u003e\u003cbr/\u003e     九月，丙申，以陕虢观察使于由页为山南东道节度使。\u003cbr/\u003e\u003cbr/\u003e     丁卯，札王倕薨。\u003cbr/\u003e\u003cbr/\u003e     彰义节度使吴少诚遣兵掠寿州霍山，杀镇遏使谢详，侵地二十馀里，置兵镇守。\u003cbr/\u003e\u003cbr/\u003e     太学生薛约师事司业阳城，坐言事，徙连州，城送之郊外。上以城党罪人，己巳，左迁城道州刺史。城治民如治家，州之赋税不登，观察使数加诮让，城自署其考曰：“抚字心劳，征科政拙，考下下。”观察使遣判官督其赋，至州，城先自囚于狱。判官大惊，驰入，谒城于狱曰：“使君何罪！某奉命来侯安否耳。”留一二日未去，城不复归。馆门外有故门扇横地，城昼夜坐卧其上，判官不自安，辞去。其后又遣它判官往按之，它判官载妻子行中道逸去。\u003cbr/\u003e\u003cbr/\u003e     冬，十月，丁酉，通王谌薨。\u003cbr/\u003e\u003cbr/\u003e     庚子，夏州节度使韩全义奏破吐蕃于盐州西北。\u003cbr/\u003e\u003cbr/\u003e     明州镇将栗钅皇杀刺史卢云，诱山越作乱，攻陷浙东州县。\u003cbr/\u003e\u003cbr/\u003e     贞元十五年己卯，公元七九九年春，正月，甲寅，雅王逸薨。\u003cbr/\u003e\u003cbr/\u003e     二月，丁丑，宣武节度使董晋薨。乙酉，以其行军司马陆长源为节度使。长源性刻急。恃才傲物。判官孟叔度，轻佻淫纵，好慢侮将士，军中皆恶之。董晋薨，长源知留后，扬言曰：“将士弛慢日久，当以法齐之耳！”众皆惧。或劝之发财以劳军，长源曰：“我岂效河北贼，以钱买健儿求节钺邪！”故事，主帅薨，给军士布以制服，长源命给其直。叔度高盐直，下布直，人不过得盐三二斤。军中怨怒，长源亦不为之备。是日，军士作乱，杀长源、叔度，脔食之，立尽。监军俱文珍以宋州刺史刘逸准久为宣武大将，得众心，密书召之。逸准引兵径入汴州，乱众乃定。\u003cbr/\u003e\u003cbr/\u003e     以常州刺史李锜为浙西观察使、诸道盐铁转运使。锜，国贞之子也。闲厩、宫苑使李齐运受其赂数十万，荐之于上，故用之。锜刻剥以事进奉，上由是悦之。\u003cbr/\u003e\u003cbr/\u003e     庚辰，浙东观察使裴肃擒栗閎于台州，送京师，斩之。\u003cbr/\u003e\u003cbr/\u003e     己丑，以刘逸准为宣武节度使，赐名全谅。三月，甲寅，吴少诚遣兵袭唐州，杀监军邵国朝、镇遏使张嘉瑜，掠百姓千馀人而去。\u003cbr/\u003e\u003cbr/\u003e     戊午，昭义节度使王虔休薨。戊辰，以河阳、怀州节度使李元淳为昭义节度使。\u003cbr/\u003e\u003cbr/\u003e     夏，四月，癸未，以安州刺史伊慎为安、黄等州节度使。\u003cbr/\u003e\u003cbr/\u003e     癸巳，山南西道节度使严震薨。\u003cbr/\u003e\u003cbr/\u003e     南诏异牟寻遣使与韦皋约共击吐蕃，皋以兵粮未集，请俟它年。\u003cbr/\u003e\u003cbr/\u003e     山南西道都虞候严砺谄事严震，震病，使知留后，遗表荐之。秋，七月，乙巳，以严砺为山南西道节度使。","cnt":0,"sort":6630359,"author":"司马光","prev":"6630358.html","next":"6630360.html","book_title":"资治通鉴","updateTimeFmt":"2024-03-28 17:25:38","category":"都市小说"}