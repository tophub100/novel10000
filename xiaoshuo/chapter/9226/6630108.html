{"id":0,"code":"6630108.html","title":"第385章 (2)","latest_chapter_name":"正文 第800章 (3)","xiao_shuo_code":"9226","content":"\u003cbr/\u003e\u003cbr/\u003e    天监九年庚寅，公元五一零年春，正月，乙亥，以尚书令沈约为左光禄大夫，右光禄大夫王莹为尚书令。约文学高一时，而贪冒荣利，用事十馀年，政之得失，唯唯而已。自以久居端揆，有志台司，论者亦以为宜，而上终不用；乃求外出，又不许。徐勉为之请三司之仪，上不许。\u003cbr/\u003e\u003cbr/\u003e     庚寅，新作缘淮塘，北岸起石头迄东冶，南岸起后渚篱门迄三桥。三月，丙戌，魏皇子诩生，大赦。诩母胡充华，临泾人，父国珍，袭武始伯。充华初选入掖庭，同列以故事祝之曰：“愿生诸王、公主，勿生太子。”充华曰：“妾之志异于诸人，奈何畏一身之死而使国家无嗣乎！”及有娠，同列劝去之，充华不可，私自誓曰：“若幸而生男，次第当长，男生身死，所不憾也！”既而生诩。先是，魏主频丧皇子，年渐长，深加慎护，择良家宜子者以为乳保，养于别宫，皇后、充华皆不得近。\u003cbr/\u003e\u003cbr/\u003e     己丑，上幸国子学，亲临讲肄。乙未，诏太子以下及王侯之子年可从师者皆入学。\u003cbr/\u003e\u003cbr/\u003e     旧制：尚书五都令史皆用寒流。夏，四月，丁巳，诏曰：“尚书五都，职参政要，非但总领众局，亦乃方轨二丞；可革用士流，秉此群目。”于是以都令史视奉朝请，用太学博士刘纳兼殿中都，司空法曹参军刘显兼吏部都，太学博士孔虔孙兼金部都，司空法曹参军萧轨兼左右户都，宣毅墨曹参军王飆兼中兵都；并以才地兼美，首膺其选。\u003cbr/\u003e\u003cbr/\u003e     六月，宣城郡吏吴承伯挟妖术聚众。癸丑，攻郡，杀太守朱僧勇，转屠旁县。闰月，己丑，承伯逾山，奄至吴兴。东土人素不习兵，吏民恇扰奔散，或劝太守蔡撙避之，撙不可，募勇敢闭门拒守。承伯尽锐攻之，撙帅众出战，大破之，临陈斩承伯。撙，兴宗之子也。承伯馀党入新安，攻陷黟、歙诸县，太守谢览遣兵拒之，不胜，逃奔会稽，台军讨贼，平之。览，沦之子也。\u003cbr/\u003e\u003cbr/\u003e     冬，十月，魏中山献武王英卒。\u003cbr/\u003e\u003cbr/\u003e     上即位之三年，诏定新历。员外散骑侍郎祖□恒奏其父冲之考古法为正，历不可改。至八年，诏太史课新旧二历，新历密，旧历疏，是岁，始行冲之《大明历》。\u003cbr/\u003e\u003cbr/\u003e     魏刘芳等奏：“所造乐器及教文、武二舞、登歌、鼓吹曲等已成，乞如前敕集公卿群儒义定，与旧乐参呈，若臣等所造，形制合古，出拊会节，请于来年元会用之。”诏：“舞可用新，馀且仍旧。”\u003cbr/\u003e\u003cbr/\u003e     天监十年辛卯，公元五一一年春，正月，辛丑，上祀南郊，大赦。\u003cbr/\u003e\u003cbr/\u003e     尚书左仆射张稷，自谓功大赏薄，尝侍宴乐寿殿，酒酣，怨望形于辞色。上曰：“卿兄杀郡守，弟杀其君，有何名称！”稷曰：“臣乃无名称，至于陛下，不得言无勋。东昏暴虐，义师亦来伐之，岂在而已！”上捋其须曰：“张公可畏人！”稷既惧且恨，乃求出外；癸卯，以稷为青、冀二州刺史。\u003cbr/\u003e\u003cbr/\u003e     王珍国亦怨望，罢梁、秦二州刺史还，酒后于坐启云：“臣近入梁山便哭。”上大惊曰：“卿若哭东昏，则已晚；若哭我，我复未死！”珍国起拜谢，竟不答，坐即散，因此疏退。久之，除都官尚书。丁巳，魏汾州山胡刘龙驹聚众反，侵扰夏州，诏谏议大夫薛和发东秦、汾、华、夏四州之众以讨之。\u003cbr/\u003e\u003cbr/\u003e     辛酉，上祀明堂。\u003cbr/\u003e\u003cbr/\u003e     三月，琅邪民王万寿杀东莞、琅邪二郡太守刘晰，据朐山，召魏军。\u003cbr/\u003e\u003cbr/\u003e     壬戌，魏广阳懿烈王嘉卒。\u003cbr/\u003e\u003cbr/\u003e     魏徐州刺史卢昶遣郯城戍副张天惠、琅邪戍主傅文骥相继赴朐山，青、冀二州刺史张稷遣兵拒之，不胜。夏，四月，文骥等据朐山，诏振远将军马仙瑅击之。魏又遣假安南将军萧宝寅、假平东将军天水赵遐将兵据朐山，受卢昶节度。\u003cbr/\u003e\u003cbr/\u003e     甲戌，魏薛和破刘龙驹，悉平其党，表置东夏州。\u003cbr/\u003e\u003cbr/\u003e     五月，丙辰，魏禁天文学。\u003cbr/\u003e\u003cbr/\u003e     以国子祭酒张充为尚书左仆射。充，绪之子也。\u003cbr/\u003e\u003cbr/\u003e     马仙瑅围朐山，张稷权顿六里以督馈运，上数发兵助之。秋，魏卢昶上表请益兵六千，米十万石，魏主以兵四千给之。冬，十一月，己亥，魏主诏扬州刺史李崇等治兵寿阳，以分朐山之势。卢昶本儒生，不习军旅。朐山城中粮樵俱竭，傅文骥以城降；十二月，庚辰，昶引兵先遁，诸军相继皆溃。会大雪，军士冻死及堕手足者三分之二，仙瑅追击，大破之。二百里间，僵尸相属，魏兵免者什一二。收其粮畜器械，不可胜数。昶单骑而走，弃其节传、仪卫俱尽；至郯城，借赵遐节以为军威。魏主命黄门侍郎甄琛驰髍锁昶，穷其败状，及赵遐皆免官。唯萧宝寅全军而归。\u003cbr/\u003e\u003cbr/\u003e     卢昶之在朐山也，御史中尉游肇言于魏主曰：“朐山蕞尔，僻在海滨，卑湿难居，于我非急，于贼为利。为利，故必致死而争之；非急，故不得已而战。以不得已之众击必死之师，恐稽延岁月，所费甚大。假令得朐山，徒致交争，终难全守，所谓无用之田也。闻贼屡以宿豫求易朐山，若必如此，持此无用之地，复彼旧有之疆，民役时解，其利为大。”魏主将从之，会昶败，迁肇侍中。肇，明根之子也。\u003cbr/\u003e\u003cbr/\u003e     马仙瑅为将，能与士卒同劳逸，所衣不过布帛，所居无帏幕衾屏，饮食与厮养最下者同。其在边境，常单身潜入敌境，伺知壁垒村落险要处，所攻战多捷，士卒亦乐为之用。\u003cbr/\u003e\u003cbr/\u003e     魏以甄琛为河南尹，琛表曰：“国家居代，患多盗窃，世祖发愤，广置主司、里宰，皆以下代令长及五等散男有经略者乃得为之。又多置吏士为其羽翼，崇而重之，始得禁止。今迁都已来，天下转广，四远赴会，事过代都，五方杂沓，寇盗公行，里正职轻任碎，多是下才，人怀苟且，不能督察。请取武官八品将军已下干用贞济者，以本官俸恤领里尉之任，高者领六部尉，中者领经途尉，下者领里正。不尔，请少高里尉之品，选下品中应迁者进而为之。督责有所，辇毂可清。”诏曰：“里正可进至勋品，经途从九品，六部尉正九品；诸职中简取，不必武人。”琛又奏以羽林辚游军，于诸坊巷司察盗贼。于是洛城清静，后常踵焉。\u003cbr/\u003e\u003cbr/\u003e     是岁，梁之境内有州二十三，郡三百五十，县千二十二。是后州名浸多，废置离合，不可胜记。魏朝亦然。\u003cbr/\u003e\u003cbr/\u003e     上敦睦九族，优借朝士，有犯罪者，皆屈法申之。百姓有罪，则案之如法，其缘坐则老幼不免，一人逃亡，举家质作，民既穷窘，奸宄益深。尝因郊祀，有秣陵老人遮车驾言曰：“陛下为法，急于庶民，缓于权贵，非长久之道。诚能反是，天下幸甚。”上于是思有以宽之。\u003cbr/\u003e\u003cbr/\u003e     天监十一年壬辰，公元五一二年春，正月，壬辰，诏：“自今逋谪之家及罪应质作，若年有老小，可停将送。”\u003cbr/\u003e\u003cbr/\u003e     以临川王宏为太尉，骠骑将军王茂为司空、尚书令。\u003cbr/\u003e\u003cbr/\u003e     丙辰，魏以车骑大将军、尚书令高肇为司徒，清河王怿为司空，广平王怀进号骠骑大将军，加仪同三司。肇虽登三司，犹自以去要任，怏怏形于言色，见者嗤之。尚书右丞高绰、国子博士封轨，素以方直自业，及肇为司徒，绰送迎往来，轨竟不诣肇。绰顾不见轨，乃遽归，叹曰：“吾平生自谓不失规矩，今日举措，不如封生远矣。”绰，允之孙；轨，懿之族孙也。\u003cbr/\u003e\u003cbr/\u003e     清河王怿有才学闻望，惩彭城之祸，因侍宴，谓肇曰：“天子兄弟讵有几人，而翦之几尽！昔王莽头秃，藉渭阳之资，遂篡汉室。今君身曲，亦恐终成乱阶。”会大旱，肇擅录囚徒，欲以收众心。怿言于魏主曰：“昔季氏旅于泰山，孔子疾之。诚以君臣之分，宜防微杜渐，不可渎也。减膳灵囚，乃陛下之事，今司徒行之，岂人臣之义乎！明君失之于上，奸臣窃之于下，祸乱之基，于此在矣。”帝笑而不应。\u003cbr/\u003e\u003cbr/\u003e     夏，四月，魏诏尚书与群司鞫理狱讼，令饥民就谷燕、恒二州及六镇。\u003cbr/\u003e\u003cbr/\u003e     乙酉，魏大赦，改元延昌。","cnt":0,"sort":6630108,"author":"司马光","prev":"6630107.html","next":"6630109.html","book_title":"资治通鉴","updateTimeFmt":"2024-03-28 17:25:38","category":"都市小说"}