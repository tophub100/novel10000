{"id":0,"code":"6630259.html","title":"第536章 (3)","latest_chapter_name":"正文 第800章 (3)","xiao_shuo_code":"9226","content":"\u003cbr/\u003e\u003cbr/\u003e    侍御史洛阳贾言忠奉使自辽东还，上问以军事，言忠对曰：“高丽必平。”上曰：“卿何以知之？”对曰：“隋炀帝东征而不克者，人心离怨故也；先帝东征而不克者，高丽未有衅也。今高藏微弱，权臣擅命，盖苏文死，男建兄弟内相攻夺，男生倾心内附，为我乡导，彼之情伪，靡不知之。以陛下明圣，国家富强，将士尽力，以乘高丽之乱，其势必克，不俟再举矣。且高丽连年饥馑，妖异屡降，人心危骇，其亡可翘足待也。”上又问：“辽东诸将孰贤？”对曰：“薛仁贵勇冠三军；庞同善虽不善斗，而持军严整；高侃勤俭自处，忠果有谋；契苾何力沉毅能断，虽颇忌前，而有统御之才；然夙夜小心，忘身忧国，皆莫及李勣也。”上深然其言。\u003cbr/\u003e\u003cbr/\u003e     泉男建复遣兵五万人救扶馀城，与李勣等遇于薛贺水，合战，大破之，斩获三万馀人，进攻大行城，拔之。\u003cbr/\u003e\u003cbr/\u003e     朝廷议明堂制度略定，三月，庚寅，赦天下，改元。\u003cbr/\u003e\u003cbr/\u003e     戊寅，上幸九成宫。夏，四月，丙辰，彗星见于五车。上避正殿，减常膳，撤乐。许敬宗等奏请复常，曰：“彗见东北，高丽将灭之兆也。”上曰：“朕之不德，谪见于天，岂可归咎小夷！且高丽百姓，亦朕之百姓也。”不许。戊辰，彗星见。\u003cbr/\u003e\u003cbr/\u003e     辛巳，西台侍郎、同东西台三品杨弘武薨。\u003cbr/\u003e\u003cbr/\u003e     八月，辛酉，卑列道行军总管、右威卫将军刘仁愿坐征高丽逗留，流姚州。\u003cbr/\u003e\u003cbr/\u003e     癸酉，车驾还京师。\u003cbr/\u003e\u003cbr/\u003e     九月，癸巳，李勣拔平壤。勣既克大行城，诸军出他道者皆与勣会，进至鸭绿栅，高丽发兵拒战，勣等奋击，大破之，追奔二百馀里，拔辰夷城，诸城遁逃及降者相继。契苾何力先引兵至平壤城下，勣军继之，围平壤月馀，高丽王藏遣泉男产帅首领九十八人，持白幡诣勣降，勣以礼接之。泉男建犹闭门拒守，频遣兵出战，皆败。男建以军事委僧信诚，信诚密遣人诣勣，请为内应。后五日，信诚开门，勣纵兵登城鼓噪，焚城四周，男建自刺，不死，遂擒之。高丽悉平。\u003cbr/\u003e\u003cbr/\u003e     冬，十月，戊午，以乌茶国婆罗门卢迦逸多为怀化大将军。逸多自言能合不死药，上将饵之。东台侍郎郝处俊谏曰：“修短有命，非药可延。贞观之末，先帝服那罗迩娑婆寐药，竟无效；大渐之际，名医不知所为，议者归罪娑婆寐，将加显戮，恐取笑戎狄而止。前鉴不远，愿陛下深察。”上乃止。\u003cbr/\u003e\u003cbr/\u003e     李勣将至，上命先以高藏等献于昭陵，具军容，奏凯歌，入京师，献于太庙。十二月，丁巳，上受俘于含元殿。以高藏政非己出，赦以为司平太常伯、员外同正。以泉男产为司宰少卿，僧信诚为银青光禄大夫，泉男生为右卫大将军。李勣以下，封赏有差。泉男建流黔州，扶馀丰流岭南，分高丽五部、百七十六城、六十九万馀户，为九都督府、四十二州、百县，置安东都护府于平壤以统之。擢其酋帅有功者为都督、刺史、县令，与华人参理。以右威卫大将军薛仁贵检校安东都护，总兵二万人以镇抚之。\u003cbr/\u003e\u003cbr/\u003e     丁卯，上祀南郊，告平高丽，以李勣为亚献。己巳，谒太庙。\u003cbr/\u003e\u003cbr/\u003e     渭南尉刘延祐，弱冠登进士第，政事为畿县最。李勣谓之曰：“足下春秋甫尔，遽擅大名，宜稍自贬抑，无为独出人右也。”\u003cbr/\u003e\u003cbr/\u003e     时有敕，征辽军士逃亡，限内不首及首而更逃者，身斩，妻子籍没。太子上表，以为：“如此之比，其数至多。或遇病不及队伍，怖惧而逃；或因樵采为贼所掠；或渡海漂没；或深入贼庭，为所伤杀。军法严重，同队恐并获罪，即举以为逃，军旅之中，不暇勘当，直据队司通状关移所属，妻子没官，情实可哀。《书》曰：‘与其杀不辜，宁失不经。’伏愿逃亡之家，免其配没。”从之。甲戌，司戎太常伯姜恪兼检校左相，司平太常伯阎立本守右相。\u003cbr/\u003e\u003cbr/\u003e     是岁，京师及山东、江、淮旱、饥。\u003cbr/\u003e\u003cbr/\u003e     总章二年己巳，公元六六九年春，二月，辛酉，以张文瓘为东台侍郎，以右肃机、检校太子中护谯人李敬玄为西台侍郎，并同东西台三品。先是同三品不入衔，至是始入衔。\u003cbr/\u003e\u003cbr/\u003e     癸亥，以雍州长史卢承庆为司刑太常伯。承庆尝考内外官，有一官督运，遭风失米，承庆考之曰：“监运损粮，考中下。”其人容色自若，无言而退。承庆重期雅量，改注曰：“非力所及，考中中。”既无喜容，亦无愧词。又改曰：“宠辱不惊，考中上。”\u003cbr/\u003e\u003cbr/\u003e     三月，丙戌，东台侍郎郝处俊同东、西台三品。\u003cbr/\u003e\u003cbr/\u003e     丁亥，诏定明堂制度：其基八觚，其宇上圆，覆以清阳玉叶，其门墙阶级，窗棂楣柱，枊榩枅栱，皆法天地阴阳律历之数。诏下之后，众议犹未决，又会饥馑，竟不果立。\u003cbr/\u003e\u003cbr/\u003e     夏，四月，己酉朔，上幸九成宫。\u003cbr/\u003e\u003cbr/\u003e     高丽之民多离叛者，敕徙高丽户三万八千二百于江、淮之南，及山南、京西诸州空旷之地，留其贫弱者，使守安东。\u003cbr/\u003e\u003cbr/\u003e     六月，戊申朔，日有食之。\u003cbr/\u003e\u003cbr/\u003e     秋，八月，丁未朔，诏以十月幸凉州。时陇右虚耗，议者多以为未宜游幸。上闻之，辛亥，御延福殿，召五品已上谓曰：“自古帝王，莫不巡守，故朕欲巡视远俗。若果为不可，何不面陈，而退有后言，何也？”自宰相以下莫敢对。详刑大夫来公敏独进曰：“巡守虽帝王常事，然高丽新平，馀寇尚多，西边经略，亦未息兵。陇右户口凋弊，銮舆所至，供亿百端，诚为未易。外间实有窃议，但明制已行，故群臣不敢陈论耳。”上善其言，为之罢西巡。未几，擢公敏为黄门侍郎。\u003cbr/\u003e\u003cbr/\u003e     甲戌，改瀚海都护府为安北都护府。\u003cbr/\u003e\u003cbr/\u003e     九月，丁丑朔，诏徙吐谷浑部落就凉州南山。议者恐吐蕃侵暴，使不能自存，欲先发兵击吐蕃。右相阎立本以为去岁饥歉，未可兴师。议久不决，竟不果徙。\u003cbr/\u003e\u003cbr/\u003e     庚寅，大风，海溢，漂永嘉、安固六千馀家。\u003cbr/\u003e\u003cbr/\u003e     冬，十月，丁巳，车驾还京师。\u003cbr/\u003e\u003cbr/\u003e     十一月，丁亥，徙豫王旭轮为冀王，更名轮。\u003cbr/\u003e\u003cbr/\u003e     司空、太子太师、英贞武公李勣寝疾，上悉召其子弟在外者，使归侍疾。上及太子所赐药，勣则饵之；子弟为之迎医，皆不听进，曰：“吾本山东田夫，遭值圣明，致位三公，年将八十，岂非命邪！修短有期，岂能复就医工求活！”一旦，忽谓其弟司卫少卿弼曰：“吾今日小愈，可共置酒为乐。”于是子孙悉集，酒阑，谓弼曰：“吾自度必不起，故欲与汝曹为别耳。汝曹勿悲泣，听我约束。我见房、杜平生勤苦，仅能立门户，遭不肖子，荡覆无馀。吾有此子孙，今悉付汝。葬毕，汝即迁入我堂，抚养孤幼，谨察视之。其有志气不伦，交游非类者，皆先挝杀，然后以闻。”自是不复更言。十二月，戊申，薨。上闻之悲泣，葬日，幸未央宫，登楼望輀车恸哭。起冢象阴山、铁山、乌德韐山，以旌其破突厥、薛延陀之功。\u003cbr/\u003e\u003cbr/\u003e     勣为将，有谋善断；与人议事，从善如流。战胜则归功于下，所得金帛，悉散之将士，故人思致死，所向克捷。临事选将，必訾相其状貌丰厚者遣之。或问其故，勣曰：“薄命之人，不足与成功名。”闺门雍睦而严。其姊尝病，勣已为仆射，亲为之煮粥。风回，爇其须鬓。姊曰：“仆妾幸多，何自苦如是！”勣曰：“非为无人使令也，顾姊老，勣亦老，虽欲久为姊煮粥，其可得乎！”勣常谓人：“我年十二三时为亡赖贼，逢人则杀。十四五为难当贼，有所不惬则杀人。十七八为佳贼，临陈乃杀之。二十为大将，用兵以救人死。”勣长子震早卒，震子敬业袭爵。\u003cbr/\u003e\u003cbr/\u003e     时承平既久，选人益多，是岁，司列少常伯裴行俭始与员外郎张仁礻韦，设长名姓历榜，引铨注之法。又定州县升降、官资高下。其后遂为永制，无能革之者。\u003cbr/\u003e\u003cbr/\u003e     大略唐之选法，取人以身、言、书、判，计资量劳而拟官。始集而试，观其书、判；已试而铨，察其身、言；已铨而注，询其便利；已注而唱，集众告之。然后类以为甲，先简仆射，乃上门下，给事中读，侍郎省，侍中审之，不当者驳下。既审，然后上闻，主者受旨奉行，各给以符，谓之告身。兵部武选亦然。课试之法，以骑射及翘关、负米。人有格限未至，而能试文三篇，谓之宏词，试判三条，谓之拔萃，入等者得不限而授。其黔中、岭南、闽中州县官，不由吏部，委都督选择士人补授。凡居官以年为考，六品以下，四考为满。\u003cbr/\u003e\u003cbr/\u003e     咸亨元年庚午，公元六七零年春，正月，丁丑，右相刘仁轨请致仕；许之。\u003cbr/\u003e\u003cbr/\u003e     三月，甲戌朔，以旱，赦天下，改元。\u003cbr/\u003e\u003cbr/\u003e     丁丑，改蓬莱宫为含元宫。\u003cbr/\u003e\u003cbr/\u003e     壬辰，太子少师许敬宗请致仁；许之。\u003cbr/\u003e\u003cbr/\u003e     敕突厥酋长子弟事东宫。西台舍人徐齐聃上疏，以为：“皇太子当引文学端良之士置左右，岂可使戎狄丑类入侍轩闼！”又奏：“齐献公即陛下外祖，虽子孙有犯，岂应上延祖祢！今周忠孝公庙甚修，而齐献公庙毁废，不审陛下何以垂示海内，彰孝理之风！”上皆从之。齐聃，充容之弟也。\u003cbr/\u003e\u003cbr/\u003e     夏，四月，吐蕃陷西域十八州，又与于阗袭龟兹拨换城，陷之。罢龟兹、于阗、焉耆、疏勒四镇。辛亥，以右卫大将军薛仁贵为逻娑道行军大总管，左卫员外大将军阿史那道真、左卫将军郭待封副之，以讨吐蕃，且援送吐谷浑还故地。\u003cbr/\u003e\u003cbr/\u003e     庚午，上幸九成宫。\u003cbr/\u003e\u003cbr/\u003e     高丽酋长剑牟岑反，立高藏外孙安舜为主。以左监门大将军高侃为东州道行军总管，发兵讨之，安舜杀剑牟岑，奔新罗。\u003cbr/\u003e\u003cbr/\u003e     六月，壬寅朔，日有食之。\u003cbr/\u003e\u003cbr/\u003e     秋，八月，丁巳，车驾还京师。\u003cbr/\u003e\u003cbr/\u003e     郭待封先与薛仁贵并列，及征吐蕃，耻居其下，仁贵所言，待封多违之。军至大非川，将趣乌海，仁贵曰：“乌海险远，军行甚难，辎重自随，难以趋利；宜留二万人，为两栅于大非岭上，辎重悉置栅内，吾属帅轻锐，倍道兼行，掩其未备，破之必矣。”仁贵帅所部前行，击吐蕃于河口，大破之，斩获甚众，进屯乌海以俟待封。待封不用仁贵策，将辎重徐进，未至乌海，遇吐蕃二十馀万，待封军大败，还走，悉弃辎重。仁贵退屯大非川，吐蕃相论钦陵将兵四十馀万就击之，唐兵大败，死伤略尽。仁贵、待封与阿史那道真并脱身免，与钦陵约和而还。敕大司宪乐彦玮即军中按其败状，械送京师，三人皆免死除名。\u003cbr/\u003e\u003cbr/\u003e     钦陵，禄东赞之子也，与弟赞婆、悉多于、勃论皆有才略。禄东赞卒，钦陵代之秉政，三弟将兵居外，邻国畏之。\u003cbr/\u003e\u003cbr/\u003e     关中旱，饥。九月，丁丑，诏以明年正月幸东都。\u003cbr/\u003e\u003cbr/\u003e     甲申，皇后母鲁国忠烈夫人杨氏卒，敕文武九品以上及外命妇并诣宅吊哭。\u003cbr/\u003e\u003cbr/\u003e     闺月，癸卯，皇后以久旱，请避位；不许。\u003cbr/\u003e\u003cbr/\u003e     壬子，加赠司徒周忠孝公武士彟为太尉、太原王，夫人为王妃。\u003cbr/\u003e\u003cbr/\u003e     甲寅，以左相姜恪为凉州道行军大总管，以御吐蕃。\u003cbr/\u003e\u003cbr/\u003e     冬，十月，乙未，太子右中护、同东西台三品赵仁本为左肃机，罢政事。\u003cbr/\u003e\u003cbr/\u003e     庚寅，诏官名皆复旧。","cnt":0,"sort":6630259,"author":"司马光","prev":"6630258.html","next":"6630260.html","book_title":"资治通鉴","updateTimeFmt":"2024-03-28 17:25:38","category":"都市小说"}