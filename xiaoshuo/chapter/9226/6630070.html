{"id":0,"code":"6630070.html","title":"第347章 (2)","latest_chapter_name":"正文 第800章 (3)","xiao_shuo_code":"9226","content":"\u003cbr/\u003e\u003cbr/\u003e    戊午，魏主如阴山。戊辰，尊帝母陈贵妃为皇太妃，更以诸国太妃为太姬。\u003cbr/\u003e\u003cbr/\u003e     右军将军王道隆以蔡兴宗强直，不欲使居上流，闰月，甲辰，以兴宗为中书监；更以沈攸之为都督荆、襄等八州诸军事、荆州刺史。兴宗辞中书监不拜。王道隆每诣兴宗，蹑履到前，不敢就席，良久去，竟不呼坐。\u003cbr/\u003e\u003cbr/\u003e     沈攸之自以才略过人，自至夏口以来，阴蓄异志；及徙荆州，择郢州士马、器仗精者，多以自随。到官，以讨蛮为名，大发兵力，招聚才勇，部勒严整，常如敌至。重赋敛以缮器甲，旧应供台者皆割留之，养马至二千馀匹，治战舰近千艘，仓廪、府库莫不充积。士子、商旅过荆州者，多为所羁留；四方亡命归之者，皆蔽匿拥护；所部或有逃亡，无远近穷追，必得而止。举错专恣，不复承用符敕，朝廷疑而惮之。为政刻暴，或鞭挞士大夫；上佐以下，面加詈辱。然吏事精明，人不敢欺，境内盗贼屏息，夜户不闭。\u003cbr/\u003e\u003cbr/\u003e     攸之赕罚群蛮太甚，又禁五溪鱼盐，蛮怨叛。酉溪蛮王田头拟死，弟娄侯篡立，其子田都走入獠中。于是群蛮大乱，掠抄至武陵城下。武陵内史萧嶷遣队主张英儿击破之，诛娄佩，立田都，群蛮乃定。嶷，赜之弟也。\u003cbr/\u003e\u003cbr/\u003e     八月，戊午，乐安宣穆公蔡兴宗卒。\u003cbr/\u003e\u003cbr/\u003e     九月，辛巳，魏主还平城。\u003cbr/\u003e\u003cbr/\u003e     冬，十月，柔然侵魏，及五原。十一月，上皇自将讨之。将度漠，柔然北走数千里，上皇乃还。\u003cbr/\u003e\u003cbr/\u003e     丁亥，魏封上皇之弟略为文川王。\u003cbr/\u003e\u003cbr/\u003e     己亥，以郢州刺史刘秉为尚书左仆射。秉，道怜之孙也，和弱无干能，以宗室清令，故袁、褚引之。\u003cbr/\u003e\u003cbr/\u003e     中书通事舍人阮佃夫加给事中、辅国将军，权任转重，欲用其所亲吴郡张澹为武陵郡；袁粲等皆不同，佃夫称敕施行，粲等不敢执。\u003cbr/\u003e\u003cbr/\u003e     魏有司奏诸祠祀合一千七十五所，岁用牲七万五千五百。上皇恶其多杀，诏：“自今非天地、宗庙、社稷，皆勿用牲，荐以酒脯而已。”\u003cbr/\u003e\u003cbr/\u003e     苍梧王上\u003cbr/\u003e\u003cbr/\u003e     元徽元年癸丑，公元四七三年春，正月，戊寅朔，改元，大赦。\u003cbr/\u003e\u003cbr/\u003e     庚辰，魏员外散骑常侍崔演来聘。戊戌，魏上皇还，至云中。\u003cbr/\u003e\u003cbr/\u003e     癸丑，魏诏守令劝课农事，同部之内，贫富相通，家有兼牛，通借无者。若不从诏，一门终身不仕。\u003cbr/\u003e\u003cbr/\u003e     戊午，魏上皇至平城。\u003cbr/\u003e\u003cbr/\u003e     甲戌，魏诏：“县令能静一县劫盗者，兼治二县，即食其禄；能静二县者，兼治三县，三年迁为郡守。二千石能静二郡上至三郡亦如之，三年迁为刺史。”\u003cbr/\u003e\u003cbr/\u003e     桂阳王休范，素凡讷，少知解，不为诸兄所齿遇，物情亦不向之，故太宗之末得免于祸。及帝即位，年在冲幼，素族秉政，近习用权。休范自谓尊亲莫二，应入为宰辅；既不如志，怨愤颇甚。典签新蔡许公舆为之谋主，令休范折节下士，厚相资给。于是远近赴之，岁中万计；收养勇士，缮治器械。朝廷知其有异志，亦阴为之备。会夏口阙镇，朝廷以其地居寻阳上流，欲使腹心居之。二月，乙亥，以晋熙王燮为郢州刺史。燮始四岁，以黄门郎王奂为长史，行府州事，配以资力，使镇夏口；复恐其过寻阳为休范所劫留，使自太洑径去。休范闻之，大怒，密与许公舆谋袭建康；表治城湟，多解材板而蓄之。奂，景文之兄子也。\u003cbr/\u003e\u003cbr/\u003e     吐谷浑王拾寅寇魏浇河。夏，四月，戊申，魏以司空长孙观为大都督，发兵讨之。\u003cbr/\u003e\u003cbr/\u003e     魏以孔子二十八世孙乘为崇圣大夫，给十户以供洒扫。\u003cbr/\u003e\u003cbr/\u003e     秋，七月，魏诏：“河南六州之民，户收绢一匹，绵一斤，租三十石。”\u003cbr/\u003e\u003cbr/\u003e     乙亥，魏主如阴山。\u003cbr/\u003e\u003cbr/\u003e     八月，庚申，魏上皇如河西。\u003cbr/\u003e\u003cbr/\u003e     长孙观入吐谷浑境，刍其秋稼。吐谷浑王拾寅窘急，请降，遣子斤入侍。自是岁修职贡。\u003cbr/\u003e\u003cbr/\u003e     九月，辛巳，上皇还平城。\u003cbr/\u003e\u003cbr/\u003e     遣使如魏。\u003cbr/\u003e\u003cbr/\u003e     冬，十月，癸酉，割南兖、豫州之境置徐州，治钟离。\u003cbr/\u003e\u003cbr/\u003e     魏上皇将入寇，诏州郡之民十丁取一以充行，户收租五十石以备军粮。\u003cbr/\u003e\u003cbr/\u003e     魏武都氐反，攻仇池，诏长孙观回师讨之。\u003cbr/\u003e\u003cbr/\u003e     武都王杨僧嗣卒于葭芦，从弟文度自立为武兴王，遣使降魏；魏以文度为武兴镇将。\u003cbr/\u003e\u003cbr/\u003e     十一月，丁丑，尚书令袁粲以母忧去职。\u003cbr/\u003e\u003cbr/\u003e     癸巳，魏上皇南巡，至怀州。枋头镇将代人薛虎子，先为冯太后所黜，为门士。时山东饥，盗贼竞起，相州民孙诲等五百人称虎子在镇，境内清晏，乞还虎子。上皇复以虎子为枋头镇将，即日之官，数州盗贼皆息。\u003cbr/\u003e\u003cbr/\u003e     十二月，癸卯朔，日有食之。\u003cbr/\u003e\u003cbr/\u003e     乙巳，江州刺史桂阳王休范进位太尉。\u003cbr/\u003e\u003cbr/\u003e     诏起袁粲，以卫军将军摄职，粲固辞。\u003cbr/\u003e\u003cbr/\u003e     壬子，柔然侵魏，柔玄镇二部敕勒应之。\u003cbr/\u003e\u003cbr/\u003e     魏州镇十一水旱，相州民饿死者二千八百馀人。\u003cbr/\u003e\u003cbr/\u003e     是岁，魏妖人刘举聚众自称天子。刘州刺史武昌王平原讨斩之。平原，提之子也。\u003cbr/\u003e\u003cbr/\u003e     元徽二年甲寅，公元四七四年春，正月，丁丑，魏太尉源贺以疾罢。\u003cbr/\u003e\u003cbr/\u003e     二月，甲辰，魏上皇还平城。\u003cbr/\u003e\u003cbr/\u003e     三月，丁亥，魏员外散骑常侍许赤虎来聘。\u003cbr/\u003e\u003cbr/\u003e     夏，五月，壬午，桂阳王休范反。掠民船，使军队称力请受，付以材板，合乎装治。数日即办。丙戌，休范帅众二万、骑五百发寻阳，昼夜取道；以书与诸执政，称：“杨运长、王道隆蛊惑先帝，使建安、巴陵二王无罪被戮。望执录二竖，以谢冤魂。”\u003cbr/\u003e\u003cbr/\u003e     庚寅，大雷戍主杜道欣驰下告变，朝廷惶骇。护军褚渊、征北将军张永、领军刘勔、仆射刘秉、右卫将军萧道成、游击将军载明宝、骁骑将军阮佃夫、右军将军王道隆、中书舍人孙千龄、员外郎杨运长集中书省计事，莫有言者。道成曰：“昔上流谋逆，皆因淹缓致败。休范必远惩前失，轻兵急下，乘我无备。今应变之术，不宜远出；若偏师失律，则大沮众心。宜顿新亭、白下，坚守宫城、东府、石头，以待贼至。千里孤军，后无委积，求战不得，自然瓦解。我请顿新亭以当其锋。征北守白下，领军屯宣阳门为诸军节度；诸贵安坐殿中，不须竞出，我自破贼必矣！”因索笔下议。众并注“同”。孙千龄阴与休范通谋，独曰：“宜依旧遣军据梁山。”道成正色曰：“贼今已近，梁山岂可得至！新亭既是兵冲，所欲以死报国耳。常时乃可屈曲相从，今不得也！”坐起，道成顾谓刘勔曰：“领军已同鄙议，不可改易！”袁粲闻难，扶曳入殿。即日，内外戒严。\u003cbr/\u003e\u003cbr/\u003e     道成将前锋兵出屯新亭，张永屯白下，前南兖州刺史沈怀明戍石头，袁粲、褚渊入卫殿省。时仑猝，不暇授甲，开南北二武库，随将士意所取。\u003cbr/\u003e\u003cbr/\u003e     萧道成至新亭，治城垒未毕，辛卯，休范前军已至新林。道成方解衣高卧以安众心，徐索白虎幡，登西垣，使宁朔将军高道庆、羽林监陈显达、员外郎王敬则帅舟师与休范战，颇有杀获。壬辰，休范自新林舍舟步上，其将丁文豪请休范直攻台城。休范遣文豪别将兵趣台城，自以大众攻新亭垒。道成帅将士悉力拒战，自巳至午，外势愈盛，众皆失色，道成曰：“贼虽多而乱，寻当破矣。”\u003cbr/\u003e\u003cbr/\u003e     休范白服，乘肩舆，自登城南临沧观，以数十人自卫。屯骑校尉黄回与越骑校尉张敬儿谋诈降以取之。回谓敬儿曰：“卿可取之，我誓不杀诸王！”敬儿以白道成。道成曰：“卿能力事，当以本州相赏。”乃与回出城南，放仗走，大呼称降。休范喜，召至舆侧，回阳致道成密意，休范信之，以二子德宣、德嗣付道成为质。二子至，道成即斩之。休范置回、敬儿于左右，所亲李恒、钟爽谏，不听。时休范日饮醇酒，回见休范无备，目敬儿；敬儿夺休范防身刀，斩休范首，左右皆散走。敬儿驰马持首归新亭。","cnt":0,"sort":6630070,"author":"司马光","prev":"6630069.html","next":"6630071.html","book_title":"资治通鉴","updateTimeFmt":"2024-03-28 17:25:38","category":"都市小说"}