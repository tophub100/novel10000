{"id":0,"code":"6630168.html","title":"第445章 (2)","latest_chapter_name":"正文 第800章 (3)","xiao_shuo_code":"9226","content":"\u003cbr/\u003e\u003cbr/\u003e    周梁州恒棱獠叛，总管长史南郑赵文表讨之。诸将欲四面进攻，文表曰：“四面攻之，獠无生路，必尽死以拒我，未易可克。今吾示以威恩，为恶者诛之，从善者抚之。善恶既分，破之易矣。”遂以此意遍令军中。时有从军熟獠，多与恒棱亲识，即以实报之。恒棱犹豫未决，文表军已至其境。獠中先有二路，一平一险，有獠帅数人来请为乡导。文表曰：“此路宽平，不须为导。卿但先行好慰谕子弟，使来降也。”乃遣之。文表谓诸将曰：“獠帅谓吾从宽路而进，必设伏以邀我，当更出其不意。”乃引兵自狭路入，乘高而望，果有伏兵。獠既失计，争帅众来降。文表皆慰抚之，仍征其租税，无敢违者。周人以文表为蓬州刺史。\u003cbr/\u003e\u003cbr/\u003e     高宗宣皇帝上之上\u003cbr/\u003e\u003cbr/\u003e     太建元年己丑，公元五六九年春，正月，辛卯朔，周主以齐世祖之丧罢朝会，遣司会李纶吊赙，且会葬。\u003cbr/\u003e\u003cbr/\u003e     甲午，安成王即皇帝位，改元，大赦。复太皇太后为皇太后，皇太后为文皇后；立妃柳氏为皇后，世子叔宝为太子；封皇子叔陵为始兴王，奉昭烈王祀。乙未，上谒太庙。丁酉，以尚书仆射沈钦为左仆射，度支尚书王劢为右仆射。劢，份之孙也。\u003cbr/\u003e\u003cbr/\u003e     辛丑，上祀南郊。\u003cbr/\u003e\u003cbr/\u003e     壬寅，封皇子叔英为豫章王，叔坚为长沙王。\u003cbr/\u003e\u003cbr/\u003e     戊午，上享太庙。\u003cbr/\u003e\u003cbr/\u003e     齐博陵文简王济，世祖之母弟也，为定州刺史，语人曰：“次叙当至我矣。”齐主闻之，阴使人就州杀之，葬赠如礼。\u003cbr/\u003e\u003cbr/\u003e     二月，乙亥，上耕藉田。甲申，齐葬武成帝于永平陵，庙号世祖。\u003cbr/\u003e\u003cbr/\u003e     己丑，齐徙东平王俨为琅邪王。\u003cbr/\u003e\u003cbr/\u003e     齐遣侍中叱列长叉聘于周。\u003cbr/\u003e\u003cbr/\u003e     齐以司空徐显秀为太尉，并省尚书令娄定远为司空。\u003cbr/\u003e\u003cbr/\u003e     初，侍中、尚书右仆射和士开，为世祖所亲狎，出入卧内，无复期度，遂得幸于胡后。及世祖殂，齐主以士开受顾托，深委任之，威权益盛；与娄定远及录尚书事赵彦深、侍中尚书左仆射元文遥、开府仪同三司唐邕、领军綦连猛、高阿那肱、度支尚书胡长粲俱用事，时号“八贵”。太尉赵郡王睿、大司马冯翊王润、安德王延宗与娄定远、元文遥皆言开齐主，请出士开为外任。会胡太后觞朝贵于前殿，睿面陈士开罪失云：“士开先帝弄臣，城狐社鼠，受纳货赂，秽乱宫掖。臣等义无杜口，冒死陈之。”太后曰：“先帝在时，王等何不言！今欲欺孤寡邪？且饮酒，勿多言！”睿等词色愈厉。仪同三司安吐根曰：“臣本商胡，得在诸贵行末，既受厚恩，岂敢惜死！不出士开，朝野不定。”太后曰：“异日论之，王等且散！”睿等或投冠于地，或拂衣而起。明日，睿等复诣云龙门，令文遥入奏之，三返，太后不听。左丞相段韶使胡长粲传太后言曰：“梓宫在殡，事太忽忽，欲王等更思之！”睿等遂皆拜谢。长粲复命，太后曰：“成妹母子家者，兄之力也。”厚赐睿等，罢之。\u003cbr/\u003e\u003cbr/\u003e     太后及齐主召问士开，对曰：“先帝于群臣之中，待臣最厚。陛下谅暗始尔，大臣皆有觊觎。今若出臣，正是剪陛下羽翼。宜谓睿等云：‘文遥与臣，俱受先帝任用，岂可一去一留！并可用为州，且出纳如旧。待过山陵，然后遣之。’睿等谓臣真出，心必喜之。”帝及太后然之，告睿等如其言。乃以土开为兖州刺史，文遥为西兖州刺史。葬毕，等睿促士开就路。太后欲留士开过百日，睿不许；数日之内，太后数以为言。有中人知太后密旨者。谓睿曰：“太后意既如此，殿下何宜苦违！”睿曰：“吾受委不轻。今嗣主幼冲，岂可使邪臣在侧！不守之以死，何面戴天！”遂更见太后，苦言之。太后令酌酒赐睿，睿正色曰：“今论国家大事，非为卮酒！”言讫，遽出。\u003cbr/\u003e\u003cbr/\u003e     士开载美女珠帘诣娄定远，谢曰：“诸贵欲杀士开，蒙王力，特全其命，用为方伯。今当奉别，谨上二女子、一珠帘。”定远喜，谓士开曰：“欲还入不？”士开曰：“在内久不自安，今得出，实遂本志，不愿更入。但乞王保护，长为大州刺史足矣。”定远信之。送至门，士开曰：“今当远出，愿得一辞觐二宫。”定远许之。士开由是得见太后及帝，进说曰：“先帝一旦登遐，臣愧不能自死。观朝贵意势，欲以陛下为乾明。臣出之后，必有大变，臣何面目见先帝于地下！”因恸哭。帝、太后皆泣，问：“计安出？”士开曰：“臣已得入，复何所虑，正须数行诏书耳。”于是诏出定远为青州刺史，责赵郡王琫以不臣之罪。\u003cbr/\u003e\u003cbr/\u003e     旦日，睿将复入谏，妻子咸止之，睿曰：“社稷事重，吾宁死事先皇，不忍见朝廷颠沛。”至殿门，又有人谓曰：“殿下勿入，恐有变。”睿曰：“吾上不负天，死亦无恨。”入，见太后，太后复以为言，睿执之弥固。出，至永巷，遇兵，执送华林园雀离佛院，令刘桃枝拉杀之。睿久典朝廷，清正自守，朝野冤惜之。复以士开为侍中、尚书左仆射。定远归士开所遗，加以馀珍赂之。\u003cbr/\u003e\u003cbr/\u003e     三月，齐王如晋阳。夏，四月，甲子，以并州尚书省为大基圣寺，晋祠为大崇皇寺。乙丑，齐主还邺。\u003cbr/\u003e\u003cbr/\u003e     齐主年少，多嬖宠。武卫将军高阿那肱，素以谄佞为世祖琢和士开所厚，世祖多令在东宫侍齐主，由是有宠，累迁并省尚书令，封淮阴王。\u003cbr/\u003e\u003cbr/\u003e     世祖简都督二十人，使侍卫东宫，昌黎韩长鸾预焉，齐主独亲爱长鸾。长鸾名凤，以字行，累迁侍中、领军，总知内省机密。\u003cbr/\u003e\u003cbr/\u003e     宫婢陆令萱者，其夫汉阳骆超，坐谋叛诛，令萱配掖庭，子提婆，亦没为奴。齐王之在襁褓，令萱保养之。令萱巧黠，善取媚，有宠于胡太后，宫掖之中，独擅威福，封为郡君，和士开、高阿那肱皆为之养子。齐主以令萱为女侍中。令萱引提婆入侍齐主，朝夕戏狎，累迁至开府仪同三司、虎卫大将军。宫人穆舍利者，斛律后之从婢也，有宠于齐王；令萱欲附之，乃为之养母，荐为弘德夫人，因令提婆冒姓穆氏。然和士开用事最久，诸幸臣皆依附之，以固其宠。\u003cbr/\u003e\u003cbr/\u003e     齐主思祖琫，就流囚中除海州刺史。琫乃遗陆媪弟仪同三司悉达书曰：“赵彦深心腹阴沉，欲行伊、霍事，仪同姊弟岂得平安，何不早用智士邪！”和士开亦以琫有胆略，欲引为谋主，乃弃旧怨，虚心待之，与陆媪言于帝曰：“襄、宣、昭三帝之子，皆不得立。今至尊独在帝位者，祖孝征之力也。人有功，不可不报。孝征心行虽薄，奇略出人，缓急可使。且其人已盲，必无反心。请呼取，问以筹策。”齐王从之，召入，为秘书监，加开府仪同三司。\u003cbr/\u003e\u003cbr/\u003e     士开谮尚书令陇东王胡长骄恣，出为齐州刺史。长仁怨愤，谋遣刺客杀士开。事觉，士开与琫谋之，琫引汉文帝诛薄昭故事，遂遣使就州赐死。\u003cbr/\u003e\u003cbr/\u003e     五月，庚戌，周主如醴泉宫。\u003cbr/\u003e\u003cbr/\u003e     丁巳，以吏部尚书徐陵为左仆射。\u003cbr/\u003e\u003cbr/\u003e     秋，七月，辛卯，皇太子纳妃沈氏，吏部尚书君理之女也。辛亥，周主还长安。\u003cbr/\u003e\u003cbr/\u003e     八月，庚辰，盗杀周孔城防主，以其地入齐。\u003cbr/\u003e\u003cbr/\u003e     九月，辛卯，周遣齐公宪与柱国李穆将兵趣宜阳，筑崇德等五城。\u003cbr/\u003e\u003cbr/\u003e     欧阳纥在广州十馀年，威惠著于百越。自华皎之叛，帝心疑之，征为左卫将军。纥恐惧，其部下多劝之反，遂举兵攻衡州刺史钱道戢。\u003cbr/\u003e\u003cbr/\u003e     帝遣中书侍郎徐俭持节谕旨。纥初见俭，盛仗卫，言辞不恭。俭曰：“吕嘉之事，诚当已远，将军独不见周边、陈宝应乎！转祸为福，未为晚也。”纥默然不应，置俭于孤园寺，累旬不得还。纥尝出见俭，俭谓之曰：“将军业已举事，俭须还报天子。俭之性命，虽在将军，将军成败，不在于俭，幸不见留。”纥乃遣俭还。俭，陵之子也。\u003cbr/\u003e\u003cbr/\u003e     冬，十月，辛未，诏车骑将军章昭达讨纥。\u003cbr/\u003e\u003cbr/\u003e     壬午，上享太庙。\u003cbr/\u003e\u003cbr/\u003e     十一月，辛亥，周鄫文公长孙俭卒。\u003cbr/\u003e\u003cbr/\u003e     辛丑，齐以斛律光为太傅，冯翊王润为太保，琅邪王俨为大司马。十二月，庚午，以兰陵王长恭为尚书令。庚辰，以中书监魏收为左仆射。\u003cbr/\u003e\u003cbr/\u003e     周齐公宪等周齐宜阳，绝其粮道。\u003cbr/\u003e\u003cbr/\u003e     自华皎之乱，与周人绝，至是周遣御正大夫杜杲来聘，请复修旧好。上许之，遣使如周。\u003cbr/\u003e\u003cbr/\u003e     太建二年庚寅，公元五七零年春，正月，乙酉朔，齐改元武平。齐东安王娄睿卒。\u003cbr/\u003e\u003cbr/\u003e     丙午，上享太庙。\u003cbr/\u003e\u003cbr/\u003e     戊申，齐使兼散骑常侍裴谳之来聘。\u003cbr/\u003e\u003cbr/\u003e     齐太傅斛律光，将步骑三万救宜阳，屡破周军，筑统关、丰华二城以通宜阳粮道而还。周军追之，光纵击，又破之，获其开府仪同三司宇文英、梁景兴。二月，己巳，齐以斛律光为右丞相、并州刺史，又以任城王为太师，贺拔录尚书事。\u003cbr/\u003e\u003cbr/\u003e     欧阳纥召阳春太守冯仆至南海，诱与同反。仆遣使告其母洗夫人。夫人曰：“我为忠贞，今经两世，不能惜汝负国。”遂发兵拒境，帅诸酋长迎章昭达。\u003cbr/\u003e\u003cbr/\u003e     昭达倍道兼行，至始兴。纥闻昭达奄至，恇扰不知所为，出顿洭口，多聚沙石，盛以竹笼，置于水栅之外，用遏舟舰。昭达居上流，装舰造拍，令军人衔刀潜行水中，以斫笼，篾皆解。因纵大舰随流突之，纥众大败，生擒纥，送之。癸未，斩于建康市。\u003cbr/\u003e\u003cbr/\u003e     纥之反也，士人流寓在岭南者皆惶骇。前著作佐郎萧引独恬然，曰：“管幼安、袁曜卿，亦但安坐耳。君子直己以行义，何忧惧乎！”纥平，上征为金部侍郎。引，允之弟也。\u003cbr/\u003e\u003cbr/\u003e     冯仆以其母功，封信都侯，迁石龙太守，遣使者持节册命洗氏为石龙太夫人，赐绣幰油络驷马安车一乘，给鼓吹一部，并麾幢旌节，其卤簿一如刺史之仪。\u003cbr/\u003e\u003cbr/\u003e     三月，丙申，皇太后章氏殂。\u003cbr/\u003e\u003cbr/\u003e     戊戌，齐安定武王贺拔仁卒。\u003cbr/\u003e\u003cbr/\u003e     丁未，大赦。\u003cbr/\u003e\u003cbr/\u003e     夏，四月，甲寅，周以柱国宝文盛为大宗伯。\u003cbr/\u003e\u003cbr/\u003e     周主如醴泉宫。\u003cbr/\u003e\u003cbr/\u003e     辛酉，齐以开府仪同三司徐之才尚书左仆射。\u003cbr/\u003e\u003cbr/\u003e     戊寅，葬武宣皇后于万安陵。\u003cbr/\u003e\u003cbr/\u003e     闰月，戊申，上谒太庙。\u003cbr/\u003e\u003cbr/\u003e     五月，壬午，齐遣使来吊。\u003cbr/\u003e\u003cbr/\u003e     六月，乙酉，齐以广宁王孝珩为司空。\u003cbr/\u003e\u003cbr/\u003e     甲辰，齐穆夫人生子恒。齐主时未有男，为之大赦。陆令萱欲恒为太子，恐斛律后恨怒，乃白齐主，使斛律后母养之。\u003cbr/\u003e\u003cbr/\u003e     己丑，齐以开府仪同三司唐邕为尚书右仆射。\u003cbr/\u003e\u003cbr/\u003e     秋，七月，癸丑，齐立肃宗子彦其为城阳王，彦忠为梁郡王。甲寅，以尚书令兰陵王长恭为录尚书事，中领军和士开为尚书令，赐爵淮阳王。","cnt":0,"sort":6630168,"author":"司马光","prev":"6630167.html","next":"6630169.html","book_title":"资治通鉴","updateTimeFmt":"2024-03-28 17:25:38","category":"都市小说"}