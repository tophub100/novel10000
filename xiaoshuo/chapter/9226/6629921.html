{"id":0,"code":"6629921.html","title":"第198章 (2)","latest_chapter_name":"正文 第800章 (3)","xiao_shuo_code":"9226","content":"\u003cbr/\u003e\u003cbr/\u003e    吴交州刺史刘俊、大都督脩则、将军顾容前后三攻交趾，交趾太守杨稷皆拒破之，郁林、九真皆附于稷。稷遣将军毛炅、董元攻合浦，战于古城，大破吴兵，杀刘俊、脩则，馀兵散还合浦。稷表炅为郁林太守，元为九真太守。\u003cbr/\u003e\u003cbr/\u003e     十一月，吴丁奉、诸葛靓出芍陂，攻合肥，安东将军汝阴王骏拒却之。\u003cbr/\u003e\u003cbr/\u003e     以义阳王望为大司马，荀顗为太尉，石苞为司徒。\u003cbr/\u003e\u003cbr/\u003e     泰始五年己丑，公元二六九年春，正月，吴主立子瑾为皇太子。\u003cbr/\u003e\u003cbr/\u003e     二月，分雍、凉、梁州置秦州，以胡烈为刺史。先是，邓艾纳鲜卑降者数万，置于雍、凉之间，与民杂居，朝廷恐其久而为患，以烈素著名于西方，故使镇抚之。\u003cbr/\u003e\u003cbr/\u003e     青、徐、兖三州大水。\u003cbr/\u003e\u003cbr/\u003e     帝有灭吴之志，壬寅，以尚书左仆射羊祜都督荆州诸军事，镇襄阳；征东大将军卫瑾都督青州诸军事，镇临菑；镇东大将军东莞王亻由都督徐州诸军事，镇下邳。\u003cbr/\u003e\u003cbr/\u003e     祜绥怀远近，甚得江、汉之心。与吴人开布大信，降者欲去，皆听之。减戍逻之卒，以垦田八百馀顷。其始至也，军无百日之粮，及其季年，乃有十年之积。祜在军，常轻裘缓带，身不被甲，铃阁之下，侍卫不过十数人。\u003cbr/\u003e\u003cbr/\u003e     济阴太守巴西文立上言：“故蜀之名臣子孙流徙中国者，宜量才叙用，以慰巴、蜀之心，倾吴人之望。”帝从之。己未，诏曰：“诸葛亮在蜀，尽其心力，其子瞻临难而死义，其孙京宜随才署吏。”又诏曰：“蜀将傅佥父子死于其主。天下之善一也，岂由彼此以为异哉！佥息著、募没入奚官，宜免为庶人。”\u003cbr/\u003e\u003cbr/\u003e     帝以文立为散骑常侍。汉故尚书犍为程琼，雅有德业，与立深交。帝闻其名，以问立，对曰：“臣至知其人，但年垂八十，禀性谦退，无复当时之望，故不以上闻耳。”琼闻之，曰：“广休可谓不党矣，此吾所以善夫人也。”\u003cbr/\u003e\u003cbr/\u003e     秋，九月，有星孛于紫宫。\u003cbr/\u003e\u003cbr/\u003e     冬，十月，吴大赦，改元建衡。\u003cbr/\u003e\u003cbr/\u003e     封皇子景度为城阳王。\u003cbr/\u003e\u003cbr/\u003e     初，汝南何定尝为吴大帝给使，及吴主即位，自表先帝旧人，求还内侍。吴主以为楼下都尉，典知酤籴事，遂专为威福；吴主信任之，委以众事。左丞相陆凯面责定曰：“卿见前后事主不忠，倾乱国政，宁有得以寿终者邪！何以专为奸邪，尘秽天听！宜自改厉，不然，方见卿有不测之祸。”定大恨之。凯竭心公家，忠恳内发，表疏皆指事不饰。及疾病，吴主遣中书令董朝问所欲言，凯陈“何定不可信用，宜授以外任。奚熙小吏，建起浦里田，亦不可听。姚信、楼玄、贺邵、张悌、郭遫、薛莹、滕修及族弟喜、抗，或清白忠勤，或资才卓茂，皆社稷之良辅，愿陛下重留神思，访以时务，使各尽其忠，拾遗万一。”邵，齐之孙；莹，综之子；玄，沛人；修，南阳人也。凯寻卒。吴主素衔其切直，且日闻何定之谮，久之，竟徙凯家于建安。\u003cbr/\u003e\u003cbr/\u003e     吴主遣监军虞汜、威南将军薛珝、苍梧太守丹杨陶璜从荆州道，监军李勖、督军徐存从建安海道，皆会于合浦，以击交趾。\u003cbr/\u003e\u003cbr/\u003e     十二月，有司奏东宫施敬二傅，其仪不同。帝曰：“夫崇敬师傅，所以尊道重教也。何言臣不臣乎！其令太子申拜礼。”\u003cbr/\u003e\u003cbr/\u003e     泰始六年庚寅，公元二七零年春，正月，吴丁奉入涡口，扬州刺史牵弘击走之。\u003cbr/\u003e\u003cbr/\u003e     吴万彧自巴丘还建业。\u003cbr/\u003e\u003cbr/\u003e     夏，四月，吴左大司马施绩卒。以镇军大将军陆抗都督信陵、西陵、夷道、乐乡、公安诸军事，治乐乡。抗以吴主政事多阙，上疏曰：“臣闻德均则众者胜寡，力侔则安者制危，此六国所以并于秦、西楚所以屈于汉也。今敌之所据，非特关右之地、鸿沟以西，而国家外无连衡之授，内非西楚之强，庶政陵迟，黎民未乿。议者所恃，徒以长江、峻山限带封域；此乃守国之末事，非智者之所先也。臣每念及此，中夜抚枕，临餐忘食。夫事君之义，犯而勿欺，谨陈时宜十七条以闻。”吴主不纳。\u003cbr/\u003e\u003cbr/\u003e     李勖以建安道不利，杀导将冯斐，引军还。初，何定尝为子求婚于勖，勖不许，乃白勖枉杀冯斐，擅彻军还，诛勖及徐存，并其家属，仍焚勖尸。定又使诸将各上御犬，一犬至直缣数十匹，缨绁直钱一万，以捕兔供厨。吴人皆归罪于定，而吴主以为忠勤，赐爵列侯。陆抗上疏曰：“小人不明理道，所见既浅，虽使竭情尽节，犹不足任，况其奸心素笃而憎爱移易哉！”吴主不从。\u003cbr/\u003e\u003cbr/\u003e     六月，戊午，胡烈讨鲜卑秃发树机能于万斛堆，兵败被杀。都督雍、凉州诸军事扶风王亮遣将军刘旂救之，旂观望不进。亮坐贬为平西将军，旂当斩。亮上言：“节度之咎，由亮而出，乞丐旂死。”诏曰：“若罪不在旂，当有所在。”乃免亮官。遣尚书乐陵石鉴行安西将军，都督秦州诸军事，讨树机能。树机能兵盛，鉴使秦州刺史杜预出兵击之。预以虏乘胜马肥，而官军县乏，宜并力大运刍粮，须春进讨。鉴奏预稽乏军兴，槛车征诣廷尉，以赎论。既而鉴讨树机能，卒不能克。\u003cbr/\u003e\u003cbr/\u003e     秋，七月，乙巳，城阳王景度卒。\u003cbr/\u003e\u003cbr/\u003e     丁未，以汝阴王骏为镇西大将军，都督雍、凉等州诸军事，镇关中。\u003cbr/\u003e\u003cbr/\u003e     冬，十一月，立皇子东为汝南王。\u003cbr/\u003e\u003cbr/\u003e     吴主从弟前将军秀为夏口督，吴主恶之，民间皆言秀当见图。会吴主遣何定将兵五千人猎夏口，秀惊，夜将妻子、亲兵数百人来奔。十二月，拜秀骠骑将军、开府仪同三司，封会稽公。\u003cbr/\u003e\u003cbr/\u003e     是岁，吴大赦。\u003cbr/\u003e\u003cbr/\u003e     初，魏人居南匈奴五部于并州诸郡，与中国民杂居；自谓其先汉氏外孙，因改姓刘氏。\u003cbr/\u003e\u003cbr/\u003e     泰始七年辛卯，公元二七一年春，正月，匈奴右贤王刘猛叛出塞。\u003cbr/\u003e\u003cbr/\u003e     豫州刺史石鉴坐击吴军虚张首级，诏曰：“鉴备大臣，吾所取信，而乃下同为诈，义得尔乎！今遣归田里，终身不得复用。”\u003cbr/\u003e\u003cbr/\u003e     吴人刁玄诈增谶文云：“黄旗紫盖，见于东南，终有天下者，荆、扬之君。”吴主信之。是月晦，大举兵出华里，载太后、皇后及后宫数千人，从牛渚西上。东观令华谮等固谏，不听。行遇大雪，道涂陷坏，兵士被甲持仗，百人共引一车，寒冻殆死，皆曰：“若遇敌，便当倒戈。”吴主闻之，乃还。帝遣义阳王望统中军二万、骑三千屯寿春以备之，闻吴师退，乃罢。\u003cbr/\u003e\u003cbr/\u003e     三月，丙戌，巨鹿元公裴秀卒。\u003cbr/\u003e\u003cbr/\u003e     夏，四月，吴交州刺史陶璜袭九真太守董元，杀之；杨稷以其将王素代之。\u003cbr/\u003e\u003cbr/\u003e     北地胡寇金城，凉州刺史牵弘讨之。众胡皆内叛，与树机能共围弘于青山，弘军败而死。\u003cbr/\u003e\u003cbr/\u003e     初，大司马陈骞言于帝曰：“胡烈、牵弘皆勇而无谋，强于自用，非绥边之材也，将为国耻。”时弘为扬州刺史，多不承顺骞命，帝以为骞与弘不协而毁之，于是征弘，既至，寻复以为凉州刺史。骞窃叹息，以为必败。二人果失羌戎之和，兵败身没，征讨连年，仅而能定，帝乃悔之。\u003cbr/\u003e\u003cbr/\u003e     五月，立皇子宪为城阳王。\u003cbr/\u003e\u003cbr/\u003e     辛丑，义阳成王望卒。\u003cbr/\u003e\u003cbr/\u003e     侍中、尚书令、车骑将军贾充，自文帝时宠任用事。帝之为太子，充颇有力，故益有宠于帝。充为人巧谄，与太尉、行太子太傅荀顗、侍中、中书监荀勖、越骑校尉安平冯紞相为党友，朝野恶之。帝问侍中裴楷以方今得失，对曰：“陛下受命，四海承风，所以未比德于尧、舜者，但以贾充之徒尚在朝耳。宜引天下贤人，与弘政道，不宜示人以私。侍中乐安任恺、河南尹颍川庾纯皆与充不协，充欲解其近职，乃荐恺忠贞，宜在东宫；帝以恺为太子少傅，而侍中如故。会树机能乱秦、雍，帝以为忧，恺曰：宜得威望重臣有智略者以镇抚之。”帝曰：谁可者？恺因荐充，纯亦称之。秋，七月，癸酉，以充为都督秦、凉二州诸军事，侍中、车骑将军如故；充患之。\u003cbr/\u003e\u003cbr/\u003e     吴大都督薛珝与陶璜等兵十万，共攻交趾，城中粮尽援绝，为吴所陷，虏杨稷、毛炅等。璜爱炅勇健，欲活之，炅谋杀璜，璜乃杀之。脩则之子允，生剖其腹，割其肝，曰：“复能作贼不？”炅犹骂曰：“恨不杀汝孙皓，汝父何死狗也！”王素欲逃归南中，吴人获之，九真、日南皆降于吴。吴大赦，以陶璜为交州牧。璜讨降夷獠，州境皆平。\u003cbr/\u003e\u003cbr/\u003e     八月，丙申，城阳王宪卒。\u003cbr/\u003e\u003cbr/\u003e     分益州南中四郡置宁州。\u003cbr/\u003e\u003cbr/\u003e     九月，吴司空孟仁卒。\u003cbr/\u003e\u003cbr/\u003e     冬，十月，丁丑朔，日有食之。\u003cbr/\u003e\u003cbr/\u003e     十一月，刘猛寇并州，并州刺史刘钦等击破之。\u003cbr/\u003e\u003cbr/\u003e     贾充将之镇，公卿饯于夕阳亭。充私问计于荀勖，勖曰：“公为宰相，乃为一夫所制，不亦鄙乎！然是行也，辞之实难，独有结婚太子，可不辞而自留矣。”充曰：“然孰可寄怀？”勖曰：“勖请言之。”因谓冯紞曰：“贾公远出，吾等失势。太子婚尚未定，何不劝帝纳贾公之女乎！”紞亦然之。初，帝将纳卫瓘女为太子妃，充妻郭槐赂杨后左右，使后说帝，求纳其女。帝曰：“卫公女有五可，贾公女有五不可：卫氏种贤而多子，美而长、白；贾氏种妒而少子，丑而短、黑。”后固以为请，荀顗、荀勖、冯瓘皆称充女绝美，且有才德，帝遂从之。留充复居旧任。\u003cbr/\u003e\u003cbr/\u003e     十二月，以光禄大夫郑袤为司空，袤固辞不受。\u003cbr/\u003e\u003cbr/\u003e     是岁，安乐思公刘禅卒。\u003cbr/\u003e\u003cbr/\u003e     吴以武昌都督广陵范慎为太尉。右将军司马丁奉卒。\u003cbr/\u003e\u003cbr/\u003e     吴改明年元曰凤凰。\u003cbr/\u003e\u003cbr/\u003e     泰始八年壬辰，公元二七二年春，正月，监军何桢讨刘猛，屡破之，潜以利诱其左部帅李恪，恪杀猛以降。\u003cbr/\u003e\u003cbr/\u003e     二月，辛卯，皇太子纳贾妃。妃年十五，长于太子二岁，妒忌多权诈，太子嬖而畏之。","cnt":0,"sort":6629921,"author":"司马光","prev":"6629920.html","next":"6629922.html","book_title":"资治通鉴","updateTimeFmt":"2024-03-28 17:25:38","category":"都市小说"}