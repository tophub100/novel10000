{"id":0,"code":"6630172.html","title":"第449章 (3)","latest_chapter_name":"正文 第800章 (3)","xiao_shuo_code":"9226","content":"\u003cbr/\u003e\u003cbr/\u003e    己亥，以特进领国子祭酒周弘正为尚书右仆射。\u003cbr/\u003e\u003cbr/\u003e     齐国子祭酒张雕，以经授齐主为侍读，帝甚重之。雕与宠胡何洪珍相结，穆提婆、韩长鸾等恶之。洪珍荐雕为侍中，加开府仪同三司，奏度支事，大为帝所委信，常呼“博士”。雕自以出于微贱，致位大臣，欲立效以报恩，论议抑扬，无所回避，省宫掖不急之费，禁约左右骄纵之臣，数讥切宠要，献替帷幄，帝亦深倚仗之。雕遂以澄清为己任，意气甚高，贵幸皆侧目，阴谋陷之。\u003cbr/\u003e\u003cbr/\u003e     尚书左丞封孝琰，隆之之弟子也，与侍中崔季舒，皆为祖琫所厚。孝琰尝谓琫曰：“公是衣冠宰相，异于馀人。”近习闻之，大以为恨。\u003cbr/\u003e\u003cbr/\u003e     会齐主将如晋阳，季舒与张雕议，以为：“寿阳被围，大军出拒之，信使往还，须禀节度。且道路小人，或相惊恐，以为大驾向并州，畏避南寇。若不启谏，恐人情骇动。”遂与从驾文官连名进谏。时贵臣赵彦深、唐邕、段孝言等，意有异同，季舒与争，未决。长鸾遽言于帝曰：“诸汉官连名总署，声云谏幸并州，其实未必不反，宜加诛戮。”辛丑，齐主悉召已署名者集含章殿，斩季舒、雕、孝琰及散骑常侍刘逖、黄门侍郎裴泽、郭遵于殿庭，家属皆徙北边，妇女配奚官，幼男下蚕室，没入赀产。癸卯，遂如晋阳。\u003cbr/\u003e\u003cbr/\u003e     吴明彻攻寿阳，堰肥水以灌城，城中多病肿泄，死者什六七。齐行台右仆射琅邪皮景和等救寿阳，以尉破胡新败，怯懦不敢前，屯于淮口，敕使屡促之。然始渡淮，众数十万，去寿阳三十里，顿军不进。诸将皆惧，曰：“坚城未拔，大援在近，将若之何？”明彻曰：“兵贵神速，而彼结营不进，自挫其锋，吾知其不敢战，明矣。”乙巳，躬擐甲胄，四面疾攻，一鼓拔之，生擒王琳、王贵显、卢潜及扶风王可朱浑道裕、尚书左丞李騪騜送建康。景和北遁，尽收其驼马辎重。\u003cbr/\u003e\u003cbr/\u003e     琳体貌闲雅，喜怒不形于色；强记内敏，军府佐吏千数，皆能识其姓名；刑罚不滥，轻财爱士，得将卒心；虽失地流寓在邺，齐人皆重其忠义。及被擒，故麾下将卒多在明彻军中，见者皆歔欷，不能仰视，争为之请命及致资给。明彻恐其为变，遣使追斩之于寿阳东二十里，哭者声如雷。有一叟以酒脯来祭，哭尽哀，收其血而去。田夫野老，知与不知，闻者莫不流涕。\u003cbr/\u003e\u003cbr/\u003e     齐穆提婆、韩长鸾闻寿阳陷，握槊不辍，曰：“本是彼物，从其取去。”齐主闻之，颇以为忧，提婆等曰：“假使国家尽失黄河以南，犹可作一龟兹国。更可怜人生如寄，唯当行乐，何用愁为！”左右嬖臣因共赞和之，帝即大喜，酣饮鼓舞，仍使于黎阳临河筑城戍。\u003cbr/\u003e\u003cbr/\u003e     丁未，齐遣兵万人至颍口，樊毅击走之。辛亥，遣兵援苍陵，又破之。齐主以皮景和全军而还，赏之，除尚书令。\u003cbr/\u003e\u003cbr/\u003e     丙辰，诏以寿阳复为豫州，以黄城为司州。以明彻为都督豫、合等六州诸军事、车骑大将军、豫州刺史，遣谒者萧淳风就寿阳册命，于城南设坛，士卒二十万，陈旗鼓戈甲。明彻登坛拜受，成礼而退，将卒荣之。上置酒，举杯属徐陵曰：“赏卿知人。”陵避席曰：“定策圣衷，非臣力也。”以黄法氍为征西大将军、合州刺史。\u003cbr/\u003e\u003cbr/\u003e     戊午，湛陀克齐昌城。十一月，甲戌，淮阴城降。庚辰，威虏将军刘桃枝克朐山城。辛巳，樊毅克济阴城。己丑，鲁广达攻济南徐州，克之；以广达为北徐州刺史，镇其地。\u003cbr/\u003e\u003cbr/\u003e     齐北徐州民多起兵以应陈，逼其州城。祖琫命不闭城门，禁人不得出衢路，城中寂然。反者不测其故，疑人走城空，不设备。琫忽令鼓噪震天，反者皆惊走。既而复结陈向城，琫令录事参军王君植将兵拒之，自乘马临陈左右射。反者先闻其盲，谓其必不能出，忽见之，大惊。穆提婆欲令城陷，不遣援兵，琫且战且守，十余日，反者竟散走。\u003cbr/\u003e\u003cbr/\u003e     诏悬王琳首于建康市。故吏梁骠骑仓曹参军朱玚致书徐陵求其首，曰：“窃以典午将灭，徐广为晋家遗老；当涂已谢，马孚称魏室忠臣。梁故建宁公琳，当离乱之辰，总方伯之任，天厌梁德，尚思匡继，徒蕴包胥之志，终遘苌弘之眚，至使身没九泉，头行千里。伏惟圣恩博厚，明诏爰发，赦王经之哭，许田横之葬。不使寿春城下，唯传报葛之人；沧洲岛上，独有悲田之客。”陵为之启上。十二月，壬辰朔，并熊昙朗等首皆还其亲属。玚瘗琳于八公山侧，义故会葬者数千人。玚间道奔齐，别议迎葬，寻有寿阳人茅智胜等五人，密送其柩于邺。齐赠琳开府仪同三司、录尚书事，谥曰忠武王，给辒辌车以葬之。\u003cbr/\u003e\u003cbr/\u003e     癸巳，周主集群臣及沙门、道士，帝自升高坐，辨三教先后，以儒为先，道为次，释为后。\u003cbr/\u003e\u003cbr/\u003e     乙未，谯城降。\u003cbr/\u003e\u003cbr/\u003e     乙巳，立皇子叔明为宜都王，叔献为河东王。\u003cbr/\u003e\u003cbr/\u003e     壬午，任忠克霍州。\u003cbr/\u003e\u003cbr/\u003e     诏征安州刺史周炅入朝。初，梁定州刺史田龙升以城降，诏仍旧任。及炅入朝，龙升以江北六州、七镇叛入于齐，齐遣历阳王景安将兵应之。诏以炅为江北道大都督，总众军以讨龙升，斩之。景安退走，尽复江北之地。\u003cbr/\u003e\u003cbr/\u003e     是岁，突厥求昏于齐。\u003cbr/\u003e\u003cbr/\u003e     太建六年甲午，公元五七四年春，正月，壬戌朔，周齐公宪等七人进爵为王。\u003cbr/\u003e\u003cbr/\u003e     己巳，周主享太庙；乙亥，耕藉田。\u003cbr/\u003e\u003cbr/\u003e     壬子，上享太庙。甲申，广陵金城降。\u003cbr/\u003e\u003cbr/\u003e     二月，壬午朔，日有食之。\u003cbr/\u003e\u003cbr/\u003e     乙未，齐主还邺。\u003cbr/\u003e\u003cbr/\u003e     丁酉，周纪国公贤等六人进爵为王。\u003cbr/\u003e\u003cbr/\u003e     辛亥，上耕藉田。\u003cbr/\u003e\u003cbr/\u003e     齐朔州行台南安王思好，本高氏养子，骁勇，得边镇人心。齐主使嬖臣斫骨光弁至州，光弁不礼于思好，思好怒，遂反，云“欲入除君侧之恶。”进军至阳曲，自号大丞相。武卫将军赵海在晋阳，苍猝不暇奏，矫诏发兵拒之。帝闻变，使尚书令唐邕等驰之晋阳。辛丑，帝勒兵继进。未至，思好军败，投水死。其麾下二千人，刘桃枝围之，且杀且招，终不降，以至于尽。\u003cbr/\u003e\u003cbr/\u003e     先是，有人告思好谋反，韩长鸾女适思好子，奏言：“是人诬告贵臣，不杀无以息后。”乃斩之。思好既诛，告者弟伏阙下求赠官，长鸾不为通。\u003cbr/\u003e\u003cbr/\u003e     丁未，齐主还邺。甲寅，以唐邕为录尚书事。\u003cbr/\u003e\u003cbr/\u003e     乙卯，周主如云阳宫。\u003cbr/\u003e\u003cbr/\u003e     丙辰，周大赦。\u003cbr/\u003e\u003cbr/\u003e     庚申，周叱奴太后有疾。三月，辛酉，周主还长安。癸酉，太后殂。帝居倚庐，朝夕进一溢米。群臣表请，累旬乃止。命太子总厘庶政。\u003cbr/\u003e\u003cbr/\u003e     卫王直谮齐王宪于帝曰：“宪饮酒食肉，无异平日。”帝曰：“吾与齐王异生，俱非正嫡。特以吾故，同袒括发。汝当愧之，何论得失！汝，亲太后之子，特承慈爱；但当自勉，无论他人。”\u003cbr/\u003e\u003cbr/\u003e     夏，四月，乙卯，齐遣侍中薛孤康买吊于周，且会葬。\u003cbr/\u003e\u003cbr/\u003e     初，齐世祖为胡后造珠裙裦，所费不可胜计；为火所焚。至是，齐主复为穆后营之。使商胡赍锦彩三万，与吊使偕往市珠。周人不与，齐主竟自造之。及穆后爱衰，其侍婢冯小怜大幸，拜为淑妃；与齐主坐则同席，出则并马，誓同生死。\u003cbr/\u003e\u003cbr/\u003e     五月，庚申，同葬文宣皇后于永固陵，周主跣行至陵所。辛酉，诏曰：“三年之丧，达于天子。但军国务重，须自听朝。衰麻之节，苫庐之礼，率遵前典，以申罔极。百僚宜依遗令，既葬而除。”公卿固请依权制，帝不许，卒申三年之制。五服之内，亦令依礼。\u003cbr/\u003e\u003cbr/\u003e     庚午，齐大赦。\u003cbr/\u003e\u003cbr/\u003e     齐人恐陈师渡淮，使皮景和屯西兖州以备之。丙子，周禁佛、道二教，经、像悉毁，罢沙门、道士，并令还俗。并禁诸淫祀，非祀典所载者尽除之。\u003cbr/\u003e\u003cbr/\u003e     六月，壬辰，周弘正卒。\u003cbr/\u003e\u003cbr/\u003e     壬子，周更铸五行大布钱，一当十，与布泉并行。\u003cbr/\u003e\u003cbr/\u003e     戊午，周立通道观以壹圣贤之教。\u003cbr/\u003e\u003cbr/\u003e     秋，七月，庚申，周主如云阳，以右宫正尉迟运兼司武，与薛公长孙览辅太子守长安。\u003cbr/\u003e\u003cbr/\u003e     初，帝取卫王直第为东宫，使直自择所居。直历观府署，无如意者；末取废陟屺寺，欲居之。齐王宪谓直曰：“弟子孙多，此无乃褊小？”直曰：“一身尚不自容，何论子孙！”直尝从帝校猎而乱行，帝对众挞之。直积怨愤，因帝在外，遂作乱。乙酉，帅其党袭肃章门。长孙览惧，奔诣帝所。尉迟运偶在门中，直兵奄至，手自阖门。直党与运争门，斫伤运指，仅而得闭。直久不得入，纵火焚门。运恐火尽，直党得进，取宫中材木及床榻以益火，膏油灌之，火转炽。久之，直不得进，乃退。运帅留守兵，因其退而击之，直大败，帅百馀骑奔荆州。戊子，帝还长安。八月，辛卯，擒直，废为庶人，囚于别宫，寻杀之。以尉迟运为大将军，赐赉甚厚。\u003cbr/\u003e\u003cbr/\u003e     丙申，周主复如云阳。\u003cbr/\u003e\u003cbr/\u003e     癸丑，齐主如晋阳。甲辰，齐以高劢为尚书右仆射。\u003cbr/\u003e\u003cbr/\u003e     九月，庚申，周主如同州。\u003cbr/\u003e\u003cbr/\u003e     冬，十月，丙申，周遣御正弘农杨尚希、礼部卢恺来聘。恺，柔之子也。\u003cbr/\u003e\u003cbr/\u003e     甲寅，周主如蒲州；丙辰，如同州；十一月，甲戌，还长安。\u003cbr/\u003e\u003cbr/\u003e     十二月，戊戌，以吏部尚书王玚为右仆射，度支尚书孔奂为吏部尚书。玚，冲之子也。\u003cbr/\u003e\u003cbr/\u003e     时新复淮、泗，攻战、降附，功赏纷纭。奂识鉴精敏，不受请托，事无凝滞，人皆悦服。湘州刺史始兴王叔陵，屡讽有司，求为三公。奂曰：“衮章之职，本以德举，未必皇枝。”因以白帝，帝曰：“始兴那忽望公！且朕儿为公，须在鄱阳王后。”奂曰：“臣之所见，亦如圣旨。”\u003cbr/\u003e\u003cbr/\u003e     齐定州刺史南阳王绰，喜为残虐，尝出行，见妇人抱儿，夺以饲狗。妇人号哭，绰怒，以儿血涂妇人，纵狗使食之。常云：“我学文宣伯之为人。”齐主闻之，锁诣行在，至而宥之。问：“在州何事最乐？”对曰：“多聚蝎于器，置狙其中，观之极乐。”帝即命夜索蝎一斗，比晓，得三二升，置浴斛，使人裸卧斛中，号叫宛转。帝与绰临观，喜噱不已。因让绰曰：“如此乐事，何不早驰驿奏闻！”由是有宠，拜大将军，朝夕同戏。韩长鸾疾之，是岁，出为齐州刺史。将发，使人诬告其反，奏云：“此犯国法，不可赦！”帝不忍明诛，使宠胡何猥萨与之手搏，扼而杀之。","cnt":0,"sort":6630172,"author":"司马光","prev":"6630171.html","next":"6630173.html","book_title":"资治通鉴","updateTimeFmt":"2024-03-28 17:25:38","category":"都市小说"}