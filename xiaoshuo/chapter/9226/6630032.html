{"id":0,"code":"6630032.html","title":"第309章 (1)","latest_chapter_name":"正文 第800章 (3)","xiao_shuo_code":"9226","content":"\u003cbr/\u003e\u003cbr/\u003e    宋纪一（起上章涒滩，尽昭阳大渊献，凡四年）\u003cbr/\u003e\u003cbr/\u003e     高祖武皇帝\u003cbr/\u003e\u003cbr/\u003e     永初元年庚申，公元四二零年春，正月，己亥，魏主还宫。\u003cbr/\u003e\u003cbr/\u003e     秦王炽磐立其子暮末为太子，仍领抚军大将军、都督中外诸军事，大赦，改元建弘。\u003cbr/\u003e\u003cbr/\u003e     宋王欲受禅而难于发言，乃集朝臣宴饮，从容言曰：“桓玄篡位，鼎命已移。我首唱大义，兴复帝室，南征北伐，平定四海，功成业著，遂荷九锡。今年将衰暮，崇极如此，物忌盛，非可久安；今欲奉还爵位，归老京师。”群臣惟盛称功德，莫谕其意。日晚，坐散。中书令傅亮还外，乃悟，而宫门已闭，亮叩扉请见，王即开门见之。亮入，但曰：“臣暂宜还者。”王解其意，无复他言，真云：“须几人自送？”亮曰：“数十人可也。”即时奉辞。亮出，已夜，见长星竟天，拊髀叹曰：“我常不信天文，今姑验矣。”亮至建康，夏，四月，征王入辅。王留子义康为都督豫、司、雍、并四州诸军事、豫州刺史，镇寿阳。义康尚幼，以相国参军南阳刘湛为长史，决府、州事。湛自弱年即有宰物之情，常自比管、葛，博涉书史，不为文章，不喜谈议，王甚重之。\u003cbr/\u003e\u003cbr/\u003e     五月，乙酉，魏更谥宣武帝曰道武帝。\u003cbr/\u003e\u003cbr/\u003e     魏淮南公司马国璠、池阳子司马道赐谋外叛，司马文思告之。庚戌，魏主杀国璠、道赐，赐文思爵郁林公。国璠等连引平城豪桀，坐族诛者数十人，章安侯封懿之子玄之当坐。魏主以玄之燕朝旧族，欲宥其一子。玄之曰：“弟子磨奴早孤，乞全其命。”乃杀玄之四子而宥磨奴。\u003cbr/\u003e\u003cbr/\u003e     六月，壬戌，王至建康。傅亮讽晋恭帝禅位于宋，具诏草呈帝，使书之。帝欣然操笔，谓左右曰：“桓玄之时，晋氏已无天下，重为刘公所延，将二十载；今日之事，本所甘心。”遂书赤纸为诏。\u003cbr/\u003e\u003cbr/\u003e     甲子，帝逊于琅邪第，百官拜辞，秘书监徐广流涕哀恸。丁卯，王为坛于南郊，即皇帝位。礼毕，自石头备法驾入建康宫。徐广又悲感流涕，侍中谢晦谓之曰：“徐公得无小过！”广曰：“君为宋朝佐命，身是晋室遗老，悲观之事，固不可同。”广，邈之弟也。帝临太极殿，大赦，改元。其犯乡论清议，一皆荡涤，与之更始。\u003cbr/\u003e\u003cbr/\u003e     裴子野论曰：昔重华受终，四凶流放；武王克殷，顽民迁洛。天下之恶一也，乡论清议，除之，过矣！\u003cbr/\u003e\u003cbr/\u003e     奉晋恭帝为零陵王，优崇之礼，皆仿晋初故事，即宫于故秣陵县，使冠军将军刘遵考将兵防卫。降褚后为王妃。\u003cbr/\u003e\u003cbr/\u003e     庚午，以司空道怜为太尉，封长沙王。追封司徒道规为临川王，以道怜子义庆袭其爵。其馀功臣徐羡之等，增位进爵各有差。\u003cbr/\u003e\u003cbr/\u003e     追封刘穆之为南康郡公，王镇恶为龙阳县候。上海叹念穆之，曰：“穆之不死，当助我治天下。可谓‘人之云亡，邦国殄瘁’！”又曰：“穆之死，人轻易我。”\u003cbr/\u003e\u003cbr/\u003e     立皇子桂阳公义真为庐陵王，彭城公义隆为宜都王，义康为彭城王。\u003cbr/\u003e\u003cbr/\u003e     己卯，改《泰始历》为《永初历》。\u003cbr/\u003e\u003cbr/\u003e     魏主如翳犊山，遂至冯漟池。闻上受禅，驿召崔浩告之曰：“卿往年之言验矣，朕于今日始信天道。”\u003cbr/\u003e\u003cbr/\u003e     秋，七月，丁酉，魏主如五原。\u003cbr/\u003e\u003cbr/\u003e     甲辰，诏以凉公歆为都督高昌等七郡诸军事、征西将军、酒泉公；秦王炽磐为安西大将军。\u003cbr/\u003e\u003cbr/\u003e     交州刺史杜慧度击林邑，大破之，所杀过半。林邑乞降，前后为所钞掠者皆遣还。慧度在交州，为政纤密，一如治家，吏民畏而爱之，城门夜开，道不拾遗。丁未，魏主如云中。\u003cbr/\u003e\u003cbr/\u003e     河西王蒙逊欲伐凉，先引兵攻秦浩亹；既至，潜师还屯川岩。\u003cbr/\u003e\u003cbr/\u003e     凉公歆欲乘虚袭张掖；宋繇、张体顺切谏，不听。太后尹氏谓歆曰：“汝新造之国。地狭民希，自守犹惧不足，何暇伐人！先王临终，殷勤戒汝：深慎用兵，保境宁民，以俟天时。言犹在耳，奈何弃这！蒙逊善用兵，非汝之敌，数年以来，常有兼并之志。汝国虽小，足为善政，修德养民，静以待之。彼若昏暴，民将归汝；若其休明，汝将事之。岂得轻为举动，侥冀非望！以吾观之，非但丧师，殆将亡国！”亦不听。宋繇叹曰：“今兹大事去矣！”\u003cbr/\u003e\u003cbr/\u003e     歆将步骑三万东出。蒙逊闻之，曰：“歆已入吾术中，然闻吾旋师，必不敢前。”乃露布西境，云已克浩亹，将进攻黄谷。歆闻之，喜，进入都渎涧，蒙逊引兵击之，战于怀城，歆大败。或劝歆还保酒泉，歆曰：吾违老母之言以取败，不杀此胡，何面目复见我母！遂勒兵战于蓼泉，为蒙逊所杀。歆弟酒泉太守翻、新城太守预、领羽林右监密、左将军眺、右将军亮西奔敦煌。\u003cbr/\u003e\u003cbr/\u003e     蒙逊入酒泉，禁侵掠，土民安堵。以宋繇为吏部郎中，委之选举；凉之旧臣有才望者，咸礼而且之。以其子牧犍为洒泉太守。敦煌太守李恂，翻之弟也，与翻等弃敦煌奔北山。蒙逊以索嗣之子元绪行敦煌太守。\u003cbr/\u003e\u003cbr/\u003e     蒙逊还姑臧，见凉太后尹氏而劳之，尹氏曰：“李氏为胡所灭，知复何言！”或谓尹氏曰：“今母子之命在人掌握，奈何傲之！且国亡子死，曾无忧色，何也？”尹氏曰：“存亡死生，皆有天命，奈何更如凡人，为儿女子之悲乎！吾老妇人，国亡家破，岂可复惜馀生，为人臣妆乎！惟速死为幸耳。”蒙逊嘉而赦之，娶其女为牧犍妇。\u003cbr/\u003e\u003cbr/\u003e     八月，辛未，追谥妃臧氏为敬皇后。癸酉，立王太子义符为皇太子。\u003cbr/\u003e\u003cbr/\u003e     闰月，壬午，诏晋帝诸陵悉署守卫。\u003cbr/\u003e\u003cbr/\u003e     九月，秦振武将军王基等袭河西王蒙逊胡园戍，俘二千馀人而还。\u003cbr/\u003e\u003cbr/\u003e     李恂在敦煌在惠政。索元绪粗险好杀，大失人和。郡人宋承、张弘信招恂。冬，恂帅数十骑入敦煌，元绪东奔凉兴。承等推恂为冠军将军、凉州刺史，改元永建。河西王蒙逊遣世子政德攻敦煌，恂闭城不战。\u003cbr/\u003e\u003cbr/\u003e     十二月，丁亥，可城羌酋狄温子帅三千馀家降魏。\u003cbr/\u003e\u003cbr/\u003e     是岁，魏姚夫人卒，追谥昭哀皇后。\u003cbr/\u003e\u003cbr/\u003e     永初二年辛酉，公元四二一年春，正月，辛酉，上祀南郊，大赦。\u003cbr/\u003e\u003cbr/\u003e     裴子野论曰：夫郊祀天地，修岁事也。赦彼有罪，夫何为哉！\u003cbr/\u003e\u003cbr/\u003e     以扬州刺史庐陵王义真为司徒，尚书仆射徐羡之为尚书令、扬州刺史，中书令傅亮为尚书仆射。\u003cbr/\u003e\u003cbr/\u003e     辛未，魏主行如公阳。\u003cbr/\u003e\u003cbr/\u003e     河西王蒙逊帅众二万攻李恂于敦煌。\u003cbr/\u003e\u003cbr/\u003e     秦王炽磐遣征北将军木弈干、辅国将军元基攻上邽，遇霖雨而还。\u003cbr/\u003e\u003cbr/\u003e     三月，甲子，魏阳平王熙卒。\u003cbr/\u003e\u003cbr/\u003e     魏主发代者六千人筑苑，东包白登，周三十馀里。\u003cbr/\u003e\u003cbr/\u003e     河西王蒙逊筑堤壅水以灌敦煌；李恂乞降，不许。恂将宋承等举城降。恂自杀。蒙逊屠其城，获恂弟子宝，囚于姑臧。于是西域诸国皆诣蒙逊称臣朝贡。\u003cbr/\u003e\u003cbr/\u003e     夏，四月，己卯朔，诏所在淫祠自蒋子文以下皆除之；其先贤及以勋德立祠者，不在此例。\u003cbr/\u003e\u003cbr/\u003e     吐谷浑王阿柴遣使降秦，秦王炽磐以阿柴为征西大将军、开府仪同三司、安州牧、白兰王。\u003cbr/\u003e\u003cbr/\u003e     六月，乙酉，魏主北巡至蟠羊山。秋，七月，西巡至河。\u003cbr/\u003e\u003cbr/\u003e     河西王蒙逊遣右卫将军沮渠鄯善、建节将军沮渠苟生帅众七千伐秦。秦王炽磐遣征北将军木弈干等师步骑五千拒之，败鄯善等于五涧，虏苟生，斩首二千而还。\u003cbr/\u003e\u003cbr/\u003e     初，帝以毒酒一瓮授前琅邪郎中令张伟，使鸩零陵王，伟叹曰：“鸩君以求生，不如死！”乃于道自饮而卒。伟，邵之兄也。太常褚秀之、侍中褚淡之，皆王之妃兄也。王每生男，帝辄令秀之兄弟方便杀之。王自逊位，深虑祸及，与褚妃共处一室，自煮食于床前，饮食所资，皆出褚妃，故宋人莫得伺其隙。九月，帝令淡之与兄右卫将军叔度往视妃，妃出就别室相见。兵人逾垣而入，进药于王。王不肯饮，曰：“佛教，自杀者不复得人身。”兵人以被掩杀之。帝帅百官临于朝堂三日。\u003cbr/\u003e\u003cbr/\u003e     庚戌，魏主还宫。\u003cbr/\u003e\u003cbr/\u003e     冬，十月，己亥，诏以河西王蒙逊为镇军大将军、开府仪同三司、凉州刺史。\u003cbr/\u003e\u003cbr/\u003e     己亥，魏主如代。\u003cbr/\u003e\u003cbr/\u003e     十一月，辛亥，葬晋恭帝于冲平陵，帝帅百官瞻送。\u003cbr/\u003e\u003cbr/\u003e     十二月，丙申，魏主西巡，至云中。\u003cbr/\u003e\u003cbr/\u003e     秦王炽磐遣征西将军孔子等帅骑二万击契汗秃真于罗种。\u003cbr/\u003e\u003cbr/\u003e     河西王蒙逊所署晋昌太守唐契据郡叛，蒙逊遣世子政德讨之。契，瑶之子也。上之为宋公也，谢瞻为宋台中书侍郎，其弟晦为右卫将军。时晦权遇已重，自彭城还都迎家，兵客辐凑，门巷填咽。瞻在家，惊骇，谓晦曰：“汝名位未多，而人归趣乃尔！吾家素以恬退为业，不愿干豫时事，交游不过亲朋。而汝遂势倾朝野，此岂门户之福邪！”乃以篱隔门庭曰：“吾不忍见此。”乃还彭城，言于宋公曰：“臣本素士，父祖位不过二千石。弟年始三十，志用凡近，荣冠台府，位任显密。福过灾生，其应无远；特乞降黜，以保衰门。”前后屡陈之。晦或以朝廷密事语瞻，瞻故向亲旧陈说，用为戏笑，以绝其言。及上即位，晦以佐命功，位任益重，瞻愈忧惧。是岁，瞻为豫章太守，遇病不疗。临终，遗晦书曰：“吾得启体幸全，亦何所恨！弟思自勉励，为国为家。”\u003cbr/\u003e\u003cbr/\u003e     永初三年壬戌，公元四二二年春，正月，甲辰朔，魏主自云中西巡，至屋窦城。\u003cbr/\u003e\u003cbr/\u003e     癸丑，以徐羡之为司空、录尚书事，刺史如故；江州刺史王弘为卫将军、开府仪同三司；中领军谢晦为领军将军兼散骑常侍，入直殿省，总统宿卫。徐羡之起自布衣，又无术学，直以志力局度。一旦居廓庙，朝野推服，咸谓有宰臣之望。沈密寡言，不以忧喜见色。颇工弈棋，观戏常若未解，当世倍以此推之。傅亮、蔡廓常言：“徐公晓万事，安异同。”尝与傅亮、谢晦宴聚，亮、晦才学辩博，羡之风度详整，时然后言。郑鲜之叹曰：“观徐、傅言论，不复以学问为长。”\u003cbr/\u003e\u003cbr/\u003e     秦征西将军孔子等大破契汗秃真，获男女二万口，牛羊五十馀万头。秃真帅骑数千西走，其别部树奚帅户五千降秦。\u003cbr/\u003e\u003cbr/\u003e     二月，丁丑，诏分豫州淮以东为南豫州，治历阳，以彭城王义康为刺史。又分荆州十郡置湘州，治临湘，以左卫将军张邵为刺史。\u003cbr/\u003e\u003cbr/\u003e     丙戌，魏主还宫。\u003cbr/\u003e\u003cbr/\u003e     三月，上不豫，太尉长沙王道怜、司空徐羡之、尚书仆射傅亮、领军将军谢晦、护军将军檀道济并入侍医药。群臣请祈祷神祇，上不许，唯使侍中谢方明以疾告宗庙而已。上性不信奇怪，微时多符瑞，及贵，史官审以所闻，上拒而不答。\u003cbr/\u003e\u003cbr/\u003e     檀道济出为镇北将军、南兖州刺史，镇广陵，悉监淮南诸军。\u003cbr/\u003e\u003cbr/\u003e     皇太子多狎群小，谢晦言于上曰：“陛下春秋既高，宜思存万世，神器至重，不可使负荷非才。”上曰：“庐陵何如？”晦曰：“臣请观焉。”出造庐陵王义真，义真盛欲与谈，晦不甚答。还曰：“德轻于才，非人主也。”丁未，出义真为都督南豫、豫、雍、司、秦、并六州诸军事、车骑将军、开府仪同三司、南豫州刺史。是后，大州率加都督，多者或至五十州，不可复详载矣。\u003cbr/\u003e\u003cbr/\u003e     帝疾瘳，己未，大赦。\u003cbr/\u003e\u003cbr/\u003e     秦、雍流民南入梁州；庚申，遣使送绢万匹，且漕荆、雍之谷以赈之。\u003cbr/\u003e\u003cbr/\u003e     刁逵之诛也，其子弥亡命。辛酉，弥帅数十人入京口城，太尉留府司马陆仲元击斩之。\u003cbr/\u003e\u003cbr/\u003e     乙丑，魏河南王曜卒。\u003cbr/\u003e\u003cbr/\u003e     夏，四月，甲戌，魏立皇子焘为太平王，拜相国，加大将军；丕为乐平王，弥为安定王，范为乐安王，健为永昌王，崇为建宁王，俊为新兴王。\u003cbr/\u003e\u003cbr/\u003e     乙亥，诏封仇池公杨盛为武都王。\u003cbr/\u003e\u003cbr/\u003e     秦王炽磐以折冲将军乞伏是辰为西胡校尉。筑列浑城于汁罗以镇之。\u003cbr/\u003e\u003cbr/\u003e     五月，帝疾甚，召太子诫之曰：“檀道济虽有干略，而无远志，非如兄韶有难御之气也。徐羡之、傅亮，当无异图。谢晦数从征伐，颇识机变，若有同异，必此人也。”又为手诏曰：“后世若有幼主，朝事一委宰相，母后不烦临朝。”司空徐羡之、中书令傅亮、领军将军谢晦、镇北将军檀道济同被顾命。癸亥，帝殂于西殿。\u003cbr/\u003e\u003cbr/\u003e     帝清简寡欲，严整有法度，被服居处，俭于布素，游宴甚稀，嫔御至少。尝得后秦高祖从女，有盛宠，颇以废事；谢晦微谏，即时遣出。财帛皆在外府，内无私藏。岭南尝献入筒细布，一端八丈，帝恶其精丽劳人，即付有司弹太守，以布还之，并制岭南禁作此布。公主出适，遣送不过二十万，无锦绣之物。内外奉禁，莫敢为侈靡。\u003cbr/\u003e\u003cbr/\u003e     太子即皇帝位，年十七，大赦，尊皇太后曰太皇太后，立妃司马氏为皇后。后，晋恭帝女海盐公主也。\u003cbr/\u003e\u003cbr/\u003e     魏主服寒食散，频年药发，灾异屡见，颇以自忧。遣中使密问白马公崔浩曰：“属者日食赵、代之分。朕疾弥年不愈，恐一旦不讳，诸子并少，将若之何？其为我思身后之计。”浩曰：“陛下春秋富盛，行就平愈；必不得已，请陈瞽言。自圣代龙兴，不崇储贰，是以永兴之始，社稷几危。今宜早建东宫。选贤公卿以为师傅，左右信臣以为宾友；入总万机，出抚戎政。如此，则陛下可以优游无为，颐神养寿。万岁之后。国有成主，民有所归，奸宄息望，祸无自生矣。皇子焘年将周星，明睿温和，立子以长，礼之大经，若必待成人然后择之，倒错天伦，则召乱之道也。”魏主复以问南平公长孙嵩。对曰：“立长则顺，置贤则人服；焘长且贤，天所命也。”帝从之，立太平王焘为皇太子，使之居正殿临朝，为国副主。以长孙嵩及山阳公奚斤、北新公安同为左辅，坐东厢，西面；崔浩与太尉穆观、散骑常侍代人丘堆为右弼，坐西厢，东面；百官总己以焉“帝避居西宫，时隐而窥之，听其决断，大悦，谓会议臣曰：嵩宿德旧臣，历事四世，功存社稷；斤辩捷智谋，名闻遐迩；同晓解俗情，明练于事；观达于政要，识吾旨趣；浩博闻强识，精察天人；霍虽无大用，然在公专谨。以此六人辅相太子，吾与汝曹巡行四境，伐叛柔服，足以得志于天下矣。”\u003cbr/\u003e\u003cbr/\u003e     嵩实姓拔拔，斤姓达奚，观姓丘穆陵，堆姓丘敦。是时，魏之群臣出于代北者，姓多重复，及高祖迁洛，始皆改之。旧史患其烦杂难知，故皆从后姓以就简易，今从之。","cnt":0,"sort":6630032,"author":"司马光","prev":"6630031.html","next":"6630033.html","book_title":"资治通鉴","updateTimeFmt":"2024-03-28 17:25:38","category":"都市小说"}