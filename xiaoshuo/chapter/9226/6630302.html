{"id":0,"code":"6630302.html","title":"第579章 (1)","latest_chapter_name":"正文 第800章 (3)","xiao_shuo_code":"9226","content":"\u003cbr/\u003e\u003cbr/\u003e    唐纪三十二（起强圉大渊献十二月，尽昭阳大荒落，凡六年有奇）\u003cbr/\u003e\u003cbr/\u003e     玄宗至道大圣大明孝皇帝下之上\u003cbr/\u003e\u003cbr/\u003e     天宝六年丁亥，公元七四七年十二月，己巳，上以仙芝为安西四镇节度使，征灵察入朝，灵察大惧。仙芝见灵察，趋走如故，灵察益惧。副都护京兆程千里、押牙毕思琛及行官王滔等，皆平日构仙芝于灵察者也，仙芝面责千里、思琛曰：“公面虽男子，心如妇人，何也？”又捽滔等，欲笞之，既而皆释之，谓曰：“吾素所恨于汝者，欲不言，恐汝怀忧；今既言之，则无事矣。”军中乃安。\u003cbr/\u003e\u003cbr/\u003e     初，仙芝为都知兵马使，猗氏人封常清，少孤贫，细瘦飇目，一足偏短，求为仙芝傔，不纳。常清日候仙芝出入，不离其门，凡数十日，仙芝不得已留之。会达奚部叛走，夫蒙灵察使仙芝追之，斩获略尽。常清私作捷书以示仙芝，皆仙芝心所欲言者，由是一府奇之。仙芝为节度使，即署常清判官；仙芝出征，常为留后。仙芝乳母子郑德诠为郎将，仙芝遇之如兄弟，使典家事，威行军中。常清尝出，德诠走马自后突之而过。常清至使院，使召德诠，每过一门，辄阖之，既至，常清离度谓曰：“常清本出寒微，郎将所知。今日中丞命为留后，郎将何得于众中相陵突！”因叱之曰：“郎将须暂死以肃军政！”遂杖之六十，面仆地曳出。仙芝妻及乳母于门外叫哭救之，不及，因以状白仙芝。仙芝览之，惊曰：“已死邪？”及见常清，遂不复言，常清亦不之谢。军中畏之惕息。\u003cbr/\u003e\u003cbr/\u003e     自唐兴以来，边帅皆用忠厚名臣，不久任，不遥领，不兼统，功名著者往往入为宰相。其四夷之将，虽才略如阿史那社尔、契苾何力犹不专大将之任，皆以大臣为使以制之。及开元中，天子有吞四夷之志，为边将者十馀年不易，始久任矣；皇子则庆、忠诸王，宰相则萧嵩、牛仙客，始遥领矣；盖嘉运、王忠嗣专制数道，始兼统矣。李林甫欲杜边帅入相之路，以胡人不知书，乃奏言：“文臣为将，怯当矢石，不若用寒畯胡人；胡人则勇决习战，寒族则孤立无党，陛下诚心恩洽其心，彼必能为朝廷尽死。”上悦其言，始用安禄山。至是，诸道节度使尽用胡人，精兵咸戍北边，天下之势偏重，卒使禄山倾覆天下，皆出于林甫专宠固位之谋也。\u003cbr/\u003e\u003cbr/\u003e     天宝七年戊子，公元七四八年夏，四月，辛丑，左监门大将军、知内侍省事高力士加骠骑大将军。力士承恩岁久，中外畏之。太子亦呼之为兄，诸王公呼之为翁，驸马辈直谓之爷，自李林甫、安禄山辈皆因之以取将相。其家富厚不赀。于西京作宝寿寺，寺钟成，力士作斋以庆之，举朝毕集。击钟一杵，施钱百缗，有求媚者至二十杵，少者不减十杵。然性和谨少过，善观时俯仰，不敢骄横，故天子终亲任之，士大夫亦不疾恶也。\u003cbr/\u003e\u003cbr/\u003e     五月，壬午，群臣上尊号曰开元天宝圣文神武应道皇帝；赦天下，免百姓来载租庸，择后魏子孙一人为三恪。\u003cbr/\u003e\u003cbr/\u003e     六月，庚子，赐安禄山铁券。\u003cbr/\u003e\u003cbr/\u003e     度支郎中兼侍御史杨钊善窥上意所爱恶而迎之，以聚敛骤迁，岁中领十五馀使。甲辰，迁给事中，兼御史中丞，专判度支事，恩幸日隆。\u003cbr/\u003e\u003cbr/\u003e     苏冕论曰：设官分职，各有司存。政有恒而易守，事归本而难失，经远之理，舍此奚据！洎奸臣广言利以邀恩，多立使以示宠，刻下民以厚敛，张虚数以献状；上心荡而益奢，人望怨而成祸；使天子有司守其位而无其事，爱厚禄而虚其用。宇文融首唱其端，杨慎矜、王鉷继遵其轨，杨国忠终成其乱。仲尼云：“宁有盗臣，而无聚敛之臣。”诚哉是言！前车既覆，后辙未改，求达化本，不亦难乎！\u003cbr/\u003e\u003cbr/\u003e     冬，十月，庚戌，上幸华清宫。\u003cbr/\u003e\u003cbr/\u003e     十一月，癸未，以贵妃姊适崔氏者为韩国夫人，适裴氏者为虢国夫人，适柳氏者为秦国夫人。三人皆有才色，上呼之为姨，出入宫掖，并承恩泽，势倾天下。每命妇入见，玉真公主等皆让不敢就位。三姊与銛、锜五家，凡有请托，府县承迎，峻于制敕；四方赂遗，辐凑其门，惟恐居后，朝夕如市。十宅诸王及百孙院婚嫁，皆先以钱千缗赂韩、虢使请，无不如志。上所赐与及四方献遗，五家如一。竞开第舍，极其壮丽，一堂之费，运逾千万；既成，见它人有胜己者，辄毁而改为。虢国尤为豪荡，一旦，帅工徒突入韦嗣立宅，即撤去旧屋，自为新第，但授韦氏以隙地十亩而已。中堂既成，召工圬墁，约钱二百万；复求赏技，虢国以绛罗五百段赏之，嗤而不顾，曰：“请取蝼蚁、蜥蜴，记其数置堂中，苟失一物，不敢受直。”\u003cbr/\u003e\u003cbr/\u003e     十二月，戊戌，或言玄元皇帝降于朝元阁，制改会昌县曰昭应，废新丰入昭应。辛酉，上还宫。\u003cbr/\u003e\u003cbr/\u003e     哥舒翰筑神威军于青海上，吐蕃至，翰击破之。又筑城于青海中龙驹岛，谓之应龙城，吐蕃屏迹不敢近青海。\u003cbr/\u003e\u003cbr/\u003e     是岁，云南王归义卒，子阁罗凤嗣，以其子凤迦异为阳瓜州刺史。\u003cbr/\u003e\u003cbr/\u003e     天宝八年己丑，公元七四九年春，二月，戊申，引百官观左藏，赐帛有差。是时州县殷富，仓库积粟帛，动以万计。杨钊奏请所在粜变为轻货，及征丁租地税皆变布帛输京师；屡奏帑藏充牣，古今罕俦，故上帅群臣观之，赐钊紫衣金鱼以赏之。上以国用丰衍，故视金帛如粪壤，赏赐贵宠之家，无有限极。\u003cbr/\u003e\u003cbr/\u003e     三月，朔方节度等使张齐丘于中受降城西北五百馀里木刺山筑横塞军，以振远军使郑人郭子仪为横塞军使。\u003cbr/\u003e\u003cbr/\u003e     夏，四月，咸宁太守赵奉璋告李林甫罪二十馀条；状未达，林甫知之，讽御史逮捕，以为妖言，杖杀之。\u003cbr/\u003e\u003cbr/\u003e     先是，折冲府皆有木契、铜鱼，朝廷征发，下敕书、契、鱼，都督、郡府参验皆合，然后遣之。自募置彍骑，府兵日益堕坏，死及逃亡者，有司不复点补；其六驮马牛、器械、糗粮，耗散略尽。府兵入宿卫者，谓之侍官，言其为天子侍卫也。其后本卫多以假人，役使如奴隶，长安人羞之，至以相诟病。其戍边者，又多为边将苦使，利其死而没其财。由是应为府兵者皆逃匿，至是无兵可交。五月，癸酉，李林甫奏停折冲府上下鱼书；是后府兵徒有官吏而已。其折冲、果毅，又历年不迁，士大夫亦耻为之。其彍骑之法，天宝以后，稍亦变废，应募者皆市井负贩、无赖子弟，未尝习兵。时承平日久，议者多谓中国兵可销，于是民间挟兵器者有禁；子弟为武官，父兄摈不齿。猛将精兵，皆聚于西北边，中国无武备矣。\u003cbr/\u003e\u003cbr/\u003e     太白山人李浑等上言见神人，言金星洞有玉板石记圣主福寿之符；命御史中丞王鉷入仙游谷求而获之。上以符瑞相继，皆祖宗休烈，六月，戊申，上圣祖号曰大道玄元皇帝，上高祖谥曰神尧大圣皇帝，大宗谥曰文武大圣皇帝，高宗谥曰天皇大圣皇帝，中宗谥曰孝和大圣皇帝，睿宗谥曰玄真大圣皇帝，窦太后以下皆加谥曰顺圣皇后。\u003cbr/\u003e\u003cbr/\u003e     辛亥，刑部尚书、京兆尹萧炅坐赃左迁汝阴太守。\u003cbr/\u003e\u003cbr/\u003e     上命陇右节度使哥舒翰帅陇右、河西及突厥阿布思兵，益以朔方、河东兵，凡六万三千，攻吐蕃石堡城。其城三面险绝，惟一径可上，吐蕃但以数百人守之，多贮粮食，积檑木及石，唐兵前后屡攻之，不能克。翰进攻数日不拔，召裨将高秀岩、张守瑜，欲斩之，二人请三日期可克；如期拔之，获吐蕃铁刃悉诺罗等四百人，唐士卒死者数万，果如王忠嗣之言。顷之，翰又遣兵于赤岭西开屯田，以谪卒二千戍龙驹岛；冬冰合，吐蕃大集，戍者尽没。\u003cbr/\u003e\u003cbr/\u003e     闰月，乙丑，以石堡城为神武军，又于剑南西山索磨川置保宁都护府。\u003cbr/\u003e\u003cbr/\u003e     丙寅，上谒太清宫。丁卯，群臣上尊号曰开元天地大宝圣文神武应道皇帝，赦天下。秂、祫自今于太清宫圣祖前设位序正。\u003cbr/\u003e\u003cbr/\u003e     秋，七月，册突骑施移拨为十姓可汗。\u003cbr/\u003e\u003cbr/\u003e     八月，乙亥，护蜜王罗真檀入朝，请留宿卫；许之，拜左武卫将军。\u003cbr/\u003e\u003cbr/\u003e     冬，十月，乙丑，上幸华清宫。\u003cbr/\u003e\u003cbr/\u003e     十一月，乙未，吐火罗叶护失里怛伽罗遣使表称：“朼师王亲附吐蕃，因苦小勃律镇军，阻其粮道。臣思破凶徒，望发安西兵，以来岁正月至小勃律，六月至大勃律。”上许之。\u003cbr/\u003e\u003cbr/\u003e     天宝九年庚寅，公元七五零年春，正月，己亥，上还宫。\u003cbr/\u003e\u003cbr/\u003e     群臣屡表请封西岳，许之。\u003cbr/\u003e\u003cbr/\u003e     二月，杨贵妃复忤旨，送归私第。户部郎中吉温因宦官言于上曰：“妇人识虑不远，违忤圣心，陛下何爱宫中一席之地，不使之就死，岂忍辱之于外舍邪？”上亦悔之，遣中使赐以御膳。妃对使者涕泣曰：“妾罪当死，陛下幸不杀而归之。今当永离掖庭，金玉珍玩，皆陛下所赐，不足为献，惟发者父母所与，敢以荐诚。”乃剪发一缭而献之。上遽使高力士召还，宠待益深。时诸贵戚竞以进食相尚，上命宦官姚思艺为检校进食使，水陆珍羞数千盘，一盘费中人十家之产。中书舍人窦华尝退朝，值公主进食，列于中衢，传呼按辔出其间，宫苑小儿数百奋梃于前，华仅以身免。\u003cbr/\u003e\u003cbr/\u003e     安西节度使高仙芝破朼师，虏其王勃特没。三月，庚子，立勃特没之兄素迦为朼师王。\u003cbr/\u003e\u003cbr/\u003e     上命御史大夫王鉷凿华山路，设坛场于其上。是春，关中旱，辛亥，岳祠灾；制罢封西岳。\u003cbr/\u003e\u003cbr/\u003e     夏，四月，己巳，御史中丞宋浑坐赃巨万，流潮阳。初，吉温因李林甫得进；及兵部侍郎兼御史中丞杨钊恩遇浸深，温遂去林甫而附之，为钊画代林甫执政之策。萧炅及浑，皆林甫所厚也，求得其罪，使钊奏而逐之，以剪其心腹，林甫不能救也。\u003cbr/\u003e\u003cbr/\u003e     五月，乙卯，赐安禄山爵东平郡王。唐将帅封王自此始。\u003cbr/\u003e\u003cbr/\u003e     秋，七月，乙亥，置广文馆于国子监，以教诸生习进士者。\u003cbr/\u003e\u003cbr/\u003e     八月，丁巳，以安禄山兼河北道采访处置使。\u003cbr/\u003e\u003cbr/\u003e     朔方节度使张齐丘给粮失宜，军士怒，殴其判官；兵马使郭子仪以身捍齐丘，乃得免。癸亥，齐丘左迁济阴太守，以河西节度使安思顺权知朔方节度事。\u003cbr/\u003e\u003cbr/\u003e     辛卯，处士崔昌上言：“国家宜承周、汉，以土代火；周、隋皆闰位，不当以其子孙为二王后。”事下公卿集议。集贤院学士卫包上言：“集议之夜，四星聚于尾，天意昭然。”上乃命求殷、周、汉后为三恪，废韩、介、巂公；以昌为左赞善大夫，包为虞部员外郎。\u003cbr/\u003e\u003cbr/\u003e     冬，十月，庚申，上幸华清宫。\u003cbr/\u003e\u003cbr/\u003e     太白山人王玄翼上言见玄元皇帝，言宝仙洞有妙宝真符。命刑部尚书张均等往求，得之。时上尊道教，慕长生，故所在争言符瑞，群臣表贺无虚月。李林甫等皆请舍宅为观以祝圣寿，上悦。\u003cbr/\u003e\u003cbr/\u003e     安禄山屡诱奚、契丹，为设会，饮以莨菪酒，醉而坑之，动数千人，函其酋长之首以献，前后数四。至是请入朝，上命有司先为起第于昭应。禄山至戏水，杨钊兄弟姊妹皆往迎之，冠盖蔽野；上自幸望春宫以待之。辛未，禄山献奚俘八千人，上命考课之日书上上考。前此听禄山于上谷铸钱五垆，禄山乃献钱样千缗。\u003cbr/\u003e\u003cbr/\u003e     杨钊，张易之之甥也，奏乞昭雪易之兄弟。庚辰，制引易之兄弟迎中宗于房陵之功，复其官爵，仍赐一子官。钊以图谶有“金刀”，请更名；上赐名国忠。\u003cbr/\u003e\u003cbr/\u003e     十二月，乙亥，上还宫。\u003cbr/\u003e\u003cbr/\u003e     关西游弈使王难得击吐蕃，克五桥，拔树敦城，以难得为白水军使。\u003cbr/\u003e\u003cbr/\u003e     安西四镇节度使高仙芝伪与石国约和，引兵袭之，虏其王及部众以归，悉杀其老弱。仙芝性贪，掠得瑟瑟十馀斛，黄金五六橐驼，其馀口马杂货称是，皆入其家。\u003cbr/\u003e\u003cbr/\u003e     杨国忠德鲜于仲通，荐为剑南节度使。仲通性褊急，失蛮夷心。\u003cbr/\u003e\u003cbr/\u003e     故事，南诏常与妻子俱谒都督，过云南，云南太守张虔陀皆私之。又多所征求，南诏王阁罗凤不应，虔陀遣人詈辱之，仍密奏其罪。阁罗凤忿怨，是岁，发兵反，攻陷云南，杀虔陀，取夷州三十二。\u003cbr/\u003e\u003cbr/\u003e     天宝十年辛卯，公元七五一年春，正月，壬辰，上朝献太清宫；癸巳，朝享太庙；甲子，合祀天地于南郊，赦天下，免天下今载地税。\u003cbr/\u003e\u003cbr/\u003e     丁酉，命李林甫遥领朔方节度使，以户部侍郎李暐知留后事。\u003cbr/\u003e\u003cbr/\u003e     庚子，杨氏五宅夜游，与广平公主从者争西市门，杨氏奴挥鞭及公主衣，公主坠马，驸马程昌裔下扶之，亦被数鞭。公主泣诉于上，上为之杖杀杨氏奴。明日，免昌裔官，不听朝谒。\u003cbr/\u003e\u003cbr/\u003e     上命有司为安禄山起第于亲仁坊，敕令但穷壮丽，不限财力。既成，具幄帟器皿，充牣其中，有贴白檀床二，皆长丈，阔六尺；银平脱屏风，帐一方一丈八尺；于厨厩之物皆饰以金银，金饭罂二，银淘盆二，皆受五斗，织银丝筐及笊篱各一；他物称是。虽禁中服御之物，殆不及也。上每令中使为禄山护役，筑第及储偫赐物，常戒之曰：“胡眼大，勿令笑我。”\u003cbr/\u003e\u003cbr/\u003e     禄山入新第，置酒，乞降墨敕请宰相至第。是日，上欲于楼下击球，遽为罢戏，命宰相赴之。日遣诸杨与之选胜游宴，侑以梨园教坊乐。上每食一物稍美，或后苑校猎获鲜禽，辄遣中使走马赐之，络驿于路。\u003cbr/\u003e\u003cbr/\u003e     甲辰，禄山生日，上及贵妃赐衣服、宝器、酒馔甚厚。后三日，召禄山入禁中，贵妃以锦绣为大襁褓，裹禄山，使宫人以彩舆舁之。上闻后宫喧笑，问其故，左右以贵妃三日洗禄儿对。上自往观之，喜，赐贵妃洗儿金银钱，复厚赐禄山，尽欢而罢。自是禄山出入宫掖不禁，或与贵妃对食，或通宵不出，颇有丑声闻于外，上亦不疑也。\u003cbr/\u003e\u003cbr/\u003e     安西节度使高仙芝入朝，献所擒突骑施可汗、吐蕃酋长、石国王、朼师王。加仙芝开府仪同三司。寻以仙芝为河西节度使，代安思顺；思顺讽群胡割耳剺面请留己，制复留思顺于河西。\u003cbr/\u003e\u003cbr/\u003e     安禄山求兼河东节度。二月，丙辰，以河东节度使韩休珉为左羽林将军，以禄山代之。","cnt":0,"sort":6630302,"author":"司马光","prev":"6630301.html","next":"6630303.html","book_title":"资治通鉴","updateTimeFmt":"2024-03-28 17:25:38","category":"都市小说"}