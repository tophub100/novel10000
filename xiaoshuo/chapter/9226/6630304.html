{"id":0,"code":"6630304.html","title":"第581章 (3)","latest_chapter_name":"正文 第800章 (3)","xiao_shuo_code":"9226","content":"\u003cbr/\u003e\u003cbr/\u003e    初，李林甫以陈希烈易制，引为相，政事常随林甫左右，晚节遂与林甫为敌，林甫惧。会李献忠叛，林甫乃请解朔方节制，且荐河西节度使安思顺自代；庚子，以思顺为朔方节度使。\u003cbr/\u003e\u003cbr/\u003e     五月，戊申，庆王琮薨，赠靖德太子。\u003cbr/\u003e\u003cbr/\u003e     丙辰，京兆尹杨国忠加御史大夫、京畿、关内采访等使，凡王鉷所绾使务，悉归国忠。\u003cbr/\u003e\u003cbr/\u003e     初，李林甫以国忠微才，且贵妃之族，故善遇之。国忠与王鉷为中丞，鉷用林甫荐为大夫，故国忠不悦，遂深探刑縡狱，令引林甫交私鉷兄弟及阿布思事状，陈希烈、哥舒翰从而证之；上由是疏林甫。国忠贵震天下，始与林甫为仇敌矣。\u003cbr/\u003e\u003cbr/\u003e     六月，甲子，杨国忠奏吐蕃兵六十万救南诏，剑南兵击破之于云南，克敌隰州等三城，捕虏六千三百，以道远，简壮者千馀人及酋长降者献之。\u003cbr/\u003e\u003cbr/\u003e     秋，八月，乙丑，上复幸左藏，赐群臣帛。癸巳，杨国忠奏有凤皇见左藏库屋，出纳判官魏仲犀言凤集库西通训门。\u003cbr/\u003e\u003cbr/\u003e     九月，阿布思入寇，围永清栅，栅使张元轨拒却之。\u003cbr/\u003e\u003cbr/\u003e     冬，十月，戊寅，上幸华清宫。\u003cbr/\u003e\u003cbr/\u003e     己亥，改通训门曰凤集门；魏仲犀迁殿中侍御史，杨国忠属吏率以凤皇优得调。\u003cbr/\u003e\u003cbr/\u003e     南诏数寇边，蜀人请杨国忠赴镇；左仆射兼右相李林甫奏遣之。国忠将行，泣辞上，言必为林甫所害，贵妃亦为之请。上谓国忠曰：“卿暂到蜀区处军事，朕屈指待卿，还当入相。”林甫时已有疾，忧懑不知所为，巫言一见上可小愈。上欲就视之，左右固谏。上乃命林甫出庭中，上登降圣阁遥望，以红巾招之。林甫不能拜，使人代拜。国忠比至蜀，上遣中使召还，至昭应，谒林甫，拜于床下。林甫流涕谓曰：“林甫死矣，公必为相，以后事累公！”国忠谢不敢当，汗流覆面。十一月，丁卯，林甫薨。\u003cbr/\u003e\u003cbr/\u003e     上晚年自恃承平，以为天下无复可忧，遂深居禁中，专以声色自娱，悉委政事于林甫。林甫媚事左右，迎合上意，以固其宠；杜绝言路，掩蔽聪明，以成其奸；妒贤疾能，排抑胜己，以保其位；屡起大狱，诛逐贵臣，以张其势。自皇太子以下，畏之侧足。凡在相位十九年，养成天下之乱，而上不之寤也。\u003cbr/\u003e\u003cbr/\u003e     庚申，以杨国忠为右相，兼文部尚书，其判使并如故。\u003cbr/\u003e\u003cbr/\u003e     国忠为人强辩而轻躁，无威仪。既为相，以天下为己任，裁决机务，果敢不疑；居朝廷，攘裾扼腕，公卿以下，颐指气使，莫不震慑。自侍御史至为相，凡领四十馀使。台省官有才行时名，不为己用者，皆出之。\u003cbr/\u003e\u003cbr/\u003e     或劝陕郡进士张彖谒国忠，曰：“见之，富贵立可图。”彖曰：“吾辈依杨右相如泰山，吾以为冰山耳！若皎日既出，吾辈得无失所恃乎！”遂隐居嵩山。\u003cbr/\u003e\u003cbr/\u003e     国忠以司勋员外郎崔圆为剑南留后，征魏郡太守吉温为御史中丞，充京畿、关内采访等使。温诣范阳辞安禄山，禄山令其子庆绪送至境，为温控马出驿数十步。温至长安，凡朝廷动静，辄报禄山，信宿而达。\u003cbr/\u003e\u003cbr/\u003e     十二月，杨国忠欲收人望，建议：“文部选人，无问贤不肖，选深者留之，依资据阙注官。”滞淹者翕然称之。国忠凡所施置，皆曲徇时人所欲，故颇得众誉。\u003cbr/\u003e\u003cbr/\u003e     甲申，以平卢兵马使史思明兼北平太守，充卢龙军使。\u003cbr/\u003e\u003cbr/\u003e     丁亥，上还宫。\u003cbr/\u003e\u003cbr/\u003e     丁酉，以安西行军司马封常清为安西四镇节度使。\u003cbr/\u003e\u003cbr/\u003e     哥舒翰素与安禄山、安思顺不协，上常和解之，使为兄弟。是冬，三人俱入朝，上使高力士宴之于城东。禄山谓翰曰：“我父胡，母突厥，公父突厥，母胡，族类颇同，何得不相亲？”翰曰：古人云：狐向窟嗥不祥，为其忘本故也。兄苟见亲，翰敢不尽心！“禄山以为讥其胡也，大怒，骂翰曰：突厥敢尔！翰欲应之，力士目翰，翰乃止，阳醉而散，自是为怨愈深。”\u003cbr/\u003e\u003cbr/\u003e     棣王琰有二孺人，争宠，其一使巫书符置琰履中以求媚。琰与监院宦者有隙，宦者知之，密奏琰祝诅上；上使人掩其履而获之，大怒。琰顿首谢：“臣实不知有符。”上使鞫之，果孺人所为。上犹疑琰知之，囚于鹰狗坊，绝朝请，忧愤而薨。\u003cbr/\u003e\u003cbr/\u003e     故事，兵、吏部尚书知政事者，选事悉委侍郎以下，三注三唱，仍过门下省审，自春及夏，其事乃毕。及杨国忠以宰相领文部尚书，欲自示精敏，乃遣令史先于私第密定名阙。\u003cbr/\u003e\u003cbr/\u003e     天宝十二年癸巳，公元七五三年春，正月，壬戌，国忠召左相陈希烈及给事中、诸司长官皆集尚书都堂，唱注选人，一日而毕，曰：“今左相、给事中俱在座，已过门下矣。”其间资格差缪甚众，无敢言者。于是门下不复过官，侍郎但掌试判而已。侍郎韦见素、张倚趋走门庭，与主事无异。见素，凑之子也。\u003cbr/\u003e\u003cbr/\u003e     京兆尹鲜于仲通讽选人请为国忠刻颂，立于省门，制仲通撰其辞；上为改定数字，仲通以金填之。\u003cbr/\u003e\u003cbr/\u003e     杨国忠使人说安禄山诬李林甫与阿布思谋反，禄山使阿布思部落降者诣阙，诬告林甫与阿布思约为父子。上信之，下吏按问；林甫婿谏议大夫杨齐宣惧为所累，附国忠意证成之。时林甫尚未葬，二月，癸未，制削林甫官爵；子孙有官者除名，流岭南及黔中，给随身衣及粮食，自馀资产并没官；近亲及党与坐贬者五十馀人。剖林甫棺，抉取含珠，褫金紫，更以小棺如庶人礼葬之。己亥，赐陈希烈爵许国公，杨国忠爵魏国公，赏其成林甫之狱也。\u003cbr/\u003e\u003cbr/\u003e     夏，五月，己酉，复以魏、周、隋后为三恪，杨国忠欲攻李林甫之短也。卫包以助邪贬夜郎尉，崔昌贬乌雷尉。\u003cbr/\u003e\u003cbr/\u003e     阿布思为回纥所破，安禄山诱其部落而降之，由是禄山精兵，天下莫及。\u003cbr/\u003e\u003cbr/\u003e     壬辰，以左武卫大将军何复光将岭南五府兵击南诏。\u003cbr/\u003e\u003cbr/\u003e     安禄山以李林甫狡猾逾己，故畏服之。及杨国忠为相，禄山视之蔑如也，由是有隙。国忠屡言禄山有反状，上不听。\u003cbr/\u003e\u003cbr/\u003e     陇右节度使哥舒翰击吐蕃，拔洪济、大漠门等城，悉收九曲部落。\u003cbr/\u003e\u003cbr/\u003e     初，高丽人王思礼与翰俱为押牙，事王忠嗣。翰为节度使，思礼为兵马使兼河源军使。翰击九曲，思礼后期；翰将斩之，既而复召释之。思礼徐曰：“斩则遂斩，复召何为！”\u003cbr/\u003e\u003cbr/\u003e     杨国忠欲厚结翰与共排安禄山，奏以翰兼河西节度使。秋，八月，戊戌，赐翰爵西平郡王。翰表侍御史裴冕为河西行军司马。\u003cbr/\u003e\u003cbr/\u003e     是时中国盛强，自安远门西尽唐境凡万二千里，闾阎相望，桑麻翳野，天下称富庶者无如陇右。翰每遣使入奏，常乘白橐驼，日驰五百里。\u003cbr/\u003e\u003cbr/\u003e     九月，甲辰，以突骑施黑姓可汗登里伊罗蜜施为突骑施可汗。\u003cbr/\u003e\u003cbr/\u003e     北庭都护程千里追阿布思至碛西，以书谕葛逻禄，使相应。阿布思穷迫，归葛逻禄，葛逻禄叶护执之，并其妻子、麾下数千人送之。甲寅，加葛逻禄叶护顿毗伽开府仪同三司，赐爵金山王。\u003cbr/\u003e\u003cbr/\u003e     冬，十月，戊寅，上幸华清宫。\u003cbr/\u003e\u003cbr/\u003e     杨国忠与虢国夫人居第相邻，昼夜往来，无复期度，或并辔走马入朝，不施障幕，道路为之掩目。三夫人将从车驾幸华清宫，会于国忠第；车马仆从，充溢数坊，锦绣珠玉，鲜华夺目。国忠谓客曰：“吾本寒家，一旦缘椒房至此，未知税驾之所，然念终不能致令名，不若且极乐耳。”杨氏五家，队各为一色衣以相别，五家合队，粲若云锦；国忠仍以剑南旌节引于其前。\u003cbr/\u003e\u003cbr/\u003e     国忠子暄举明经，学业荒陋，不及格。礼部侍郎达奚珣畏国忠权势，遣其子昭应尉抚先白之。抚伺国忠入朝上马，趋至马下；国忠意其子必中选，有喜色。抚曰：“大人白相公，郎君所试，不中程式，然亦未敢落也。”国忠怒曰：“我子何患不富贵，乃令鼠辈相卖！”策马不顾而去。抚惶遽，书白其父曰：“彼恃挟贵势，令人惨嗟，安可复与论曲直！”遂置暄上第。及暄为户部侍郎，珣始自礼部迁吏部，暄与所亲言，犹叹己之淹回，珣之迅疾。\u003cbr/\u003e\u003cbr/\u003e     国忠既居要地，中外饷遗辐凑，积缣至三千万匹。\u003cbr/\u003e\u003cbr/\u003e     上在华清宫，欲夜出游，龙武大将军陈玄礼谏曰：“宫外即旷野，安可不备不虞！陛下必欲夜游，请归城阙。”上为之引还。\u003cbr/\u003e\u003cbr/\u003e     是岁，安西节度使封常清击大勃律，至菩萨劳城，前锋屡捷，常清乘胜逐之。斥候府果毅段秀实谏曰：“虏兵羸而屡北，诱我也；请搜左右山林。”常清从之，果获伏兵，遂大破之，受降而还。\u003cbr/\u003e\u003cbr/\u003e     中书舍人宋昱知选事，前进士广平刘乃以选法未善，上书于昱，以为：“禹、稷、皋陶同居舜朝，犹曰载采有九德，考绩以九载。近代主司，察言于一幅之判，观行于一揖之间，何古今迟速不侔之甚哉！借使周公、孔子今处铨廷，考其辞华，则不及徐、庾，观其利口，则不若啬夫，何暇论圣贤之事业乎！”","cnt":0,"sort":6630304,"author":"司马光","prev":"6630303.html","next":"6630305.html","book_title":"资治通鉴","updateTimeFmt":"2024-03-28 17:25:38","category":"都市小说"}