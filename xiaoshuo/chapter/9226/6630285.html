{"id":0,"code":"6630285.html","title":"第562章 (2)","latest_chapter_name":"正文 第800章 (3)","xiao_shuo_code":"9226","content":"\u003cbr/\u003e\u003cbr/\u003e    右补阙辛替否上疏，以为：“自古失道破国亡家者，口说不如身逢，耳闻不如目睹。臣请以陛下所目睹者言之。太宗皇帝，陛下之祖也，拨乱返正，开基立极；官不虚授，财无枉费；不多造寺观而有福，不多度僧尼而无灾，天地垂祐，风雨时若，粟帛充溢，蛮夷率服，享国久长，名高万古。陛下何不取而法之！中宗皇帝，陛下之兄，弃祖宗之业，徇女子之意；无能而禄者数千人，无功而封者百馀家；造寺不止，费财货者数百亿，度人无穷，免租庸者数十万，所出日滋，所入日寡；夺百姓口中之食以养贪残，剥万人体上之衣以涂土木，于是人怨神怒，众叛亲离，水旱并臻，公私俱罄，享国不永，祸及其身。陛下何不惩而改之！自顷以来，水旱相继，兼以霜蝗，人无所食，未闻赈恤，而为二女造观，用钱百馀万緍。陛下岂可不计当今府库之蓄积有几，中外之经费有几，而轻用百馀万缗，以供无用之役乎！陛下族韦氏之家，而不去韦氏之恶，忍弃太宗之法，不忍弃中宗之政乎！且陛下与太子当韦氏用事之时，日夕忧危，切齿于群凶；今幸而除之，乃不改其所为，臣恐复有切齿于陛下者也。然则陛下又何恶于群凶而诛之！昔先帝之怜悖逆也，宗晋卿为之造第，赵履温为之葺园，殚园财，竭人力，第成不暇居，园成不暇游，而身为戮没。今之造观崇侈者，必非陛下、公主之本意，殆有宗、赵之徒从而劝之，不可不察也。陛下不停斯役，臣恐人之愁怨，不减先朝之时。人人知其祸败，而口不敢言，言则刑戮随之。如韦月将、燕钦融之徒，先朝诛之，陛下赏之，岂非陛下知直言之有益于国乎！臣今所言，亦先朝之直也，惟陛下察之。”上虽不能从，而嘉其切直。\u003cbr/\u003e\u003cbr/\u003e     御史中丞和逢尧摄鸿胪卿，使于突厥，说默啜曰：“处密、坚昆闻可汗结昏于唐，皆当归附。可汗何不袭唐冠带，使诸胡知之，岂不美哉！”默啜许诺，明日，襩头、衣紫衫，南向再拜，称臣，遣其子杨我支及国相随逢尧入朝，十一月，戊寅，至京师。逢尧以奉使功，迁户部侍郎。\u003cbr/\u003e\u003cbr/\u003e     壬辰，令天下百姓二十五入军，五十五免。\u003cbr/\u003e\u003cbr/\u003e     十二月，癸卯，以兴昔亡可汗阿史那献为招慰十姓使。\u003cbr/\u003e\u003cbr/\u003e     上召天台山道士司马承祯，问以阴阳数术，对曰：“道者，损之又损，以至于无为，安肯劳心以学术数乎！”上曰：“理身无为则高矣，如理国何？”对曰：“国犹身也，顺物自然而心无所私，则天下理矣。”上叹曰：“广成之言，无以过也。”承祯固请还山，上许之。\u003cbr/\u003e\u003cbr/\u003e     尚书左丞卢藏用指终南山谓承祯曰：“此中大有佳处，何必天台！”承祯曰：“以愚观之，此乃仕宦之疾径耳！”藏用尝隐终南，则天时征为左拾遗，故承祯言之。\u003cbr/\u003e\u003cbr/\u003e     玄宗至道大圣大明孝皇帝上之上\u003cbr/\u003e\u003cbr/\u003e     先天元年壬子，公元七一二年春，正月，辛巳，睿宗祀南郊，初用谏议大夫贾曾议合祭天地。曾，言忠之子也。\u003cbr/\u003e\u003cbr/\u003e     戊子，幸浐东，耕籍田。\u003cbr/\u003e\u003cbr/\u003e     己丑，赦天下；改元太极。\u003cbr/\u003e\u003cbr/\u003e     乙未，上御安福门，宴突厥杨我支，以金山公主示之；既而会上传位，婚竟不成。以左御史大夫窦怀贞、户部尚书岑羲并同中书门下三品。\u003cbr/\u003e\u003cbr/\u003e     二月，辛酉，废右御史台。\u003cbr/\u003e\u003cbr/\u003e     蒲州刺史萧至忠自托于太平公主，公主引为刑部尚书。华州长史蒋钦绪，其妹夫也，谓之曰：“如子之才，何忧不达！勿为非分妄求。”至忠不应。钦绪退，叹曰：“九代卿族，一举灭之，可哀也哉！”至忠素有雅望，尝自公主第门出，遇宋瓃，瓃曰：“非所望于萧君也。”至忠笑曰：“善乎宋生之言！”遽策马而去。\u003cbr/\u003e\u003cbr/\u003e     幽州大都督薛讷镇幽州二十馀年，吏民安之。未尝举兵出塞，虏亦不敢犯。与燕州刺史李□有隙，□毁之于刘幽求，幽求荐左羽林将军孙佺代之。三月，丁丑，以佺为幽州大都督，徙讷为并州长史。\u003cbr/\u003e\u003cbr/\u003e     夏，五月，益州獠反。\u003cbr/\u003e\u003cbr/\u003e     戊寅，上祭北郊。\u003cbr/\u003e\u003cbr/\u003e     辛巳，赦天下，改元延和。\u003cbr/\u003e\u003cbr/\u003e     六月，丁未，右散骑常侍武攸暨卒，追封定王。\u003cbr/\u003e\u003cbr/\u003e     上以节愍太子之乱，岑羲有保护之功，癸丑，以羲为侍中。\u003cbr/\u003e\u003cbr/\u003e     庚申，幽州大都督孙佺与奚酋李大醫战于冷陉，全军覆没。是时，佺帅左骁卫将军李楷洛，左威卫将军周以悌发兵二万、骑八千，分为三军，以袭奚、契丹。将军乌可利谏曰：“道险而天热，悬军远袭，往必败。”佺曰：薛讷在边积年，竟不能为国家复营州。今乘其无备，往必有功。“使楷洛将骑四千前驱，遇奚骑八千，楷洛战不利。佺怯懦，不敢救，引军欲还，虏乘之，唐兵大败。佺阻山为方陈以自固，大醫使谓佺曰：朝廷既与我和亲，今大军何为而来？”佺曰：“吾奉敕来招慰耳。楷洛不禀节度，辄与汝战，请斩以谢。”大醫曰：“若然，国信安在？”佺悉敛军中帛，得万馀段，并紫袍、金带、鱼袋以赠之。大醫曰：请将军南还，勿相惊扰。将士惧，无复部伍，虏追击之，士卒皆溃。佺、以悌为虏所擒，献于突厥，默啜皆杀之；楷洛、可利脱归。\u003cbr/\u003e\u003cbr/\u003e     秋，七月，彗星出西方，经轩辕入太微，至于大角。\u003cbr/\u003e\u003cbr/\u003e     有相者谓同中书门下三品窦怀贞曰：“公有刑厄。”怀贞惧，请解官为安国寺奴；敕听解官。乙亥，复以怀贞为左仆射兼御史大夫、平章军国重事。\u003cbr/\u003e\u003cbr/\u003e     太平公主使术者言于上曰：“彗所以除旧布新，又帝座及心前星皆有变，皇太子当为天子。”上曰：“传德避灾，吾志决矣！”太平公主及其党皆力谏，以为不可。上曰：“中宗之时，群奸用事，天变屡臻。朕时请中宗择贤子立之以应灾异，中宗不悦，朕忧恐，数日不食。岂可在彼则能劝之，在己则不能邪！”太子闻之，驰入见，自投于地，叩头请曰：“臣以微功，不次为嗣，惧不克堪，未审陛下遽以大位传之，何也？”上曰：“社稷所以再安，吾之所以得天下，皆汝力也。今帝座有灾，故以授汝，转祸为福，汝何疑邪！”太子固辞。上曰：“汝为孝子，何必待柩前然后即位邪！”太子流涕而出。\u003cbr/\u003e\u003cbr/\u003e     壬辰，制传位于太子，太子上表固辞。太平公主劝上虽传位，犹宜自总大政。上乃谓太子曰：“汝以天下事重，欲朕兼理之邪？”昔舜禅禹，犹亲巡狩。联虽传位，岂忘家国？其军国大事，当兼省之。\u003cbr/\u003e\u003cbr/\u003e     八月，庚子，玄宗即位，尊睿宗为太上皇。上皇自称曰朕，命曰诰，五日一受朝于太极殿。皇帝自称曰予，命曰制、敕，日受朝于武德殿。三品以上除授及大刑政决于上皇，馀皆决于皇帝。\u003cbr/\u003e\u003cbr/\u003e     壬寅，上大圣天后尊号曰圣帝天后。\u003cbr/\u003e\u003cbr/\u003e     甲辰，赦天下，改元。\u003cbr/\u003e\u003cbr/\u003e     乙巳，于漠州北置渤海军，恒、定州境置恒阳军，妫、蔚州境置怀柔军，屯兵五万。\u003cbr/\u003e\u003cbr/\u003e     丙午，立妃王氏为皇后，以后父仁皎为太仆卿。仁皎，下邽人也。戊申，立皇子许昌王嗣直为郯王，真定王嗣谦为郢王。\u003cbr/\u003e\u003cbr/\u003e     以刘幽求为右仆射、同中书门下三品，魏知古为侍中，崔湜为检校中书令。\u003cbr/\u003e\u003cbr/\u003e     初，河内王琚预于王同皎之谋，亡命，佣书于江都。上之为太子也，琚还长安，选补诸暨主簿，过谢太子。琚至廷中，故徐行高视，宦者曰：“殿下在帘内。”琚曰：“何谓殿下？当今独有太平公主耳！”太子遽召见，与语，琚曰：“韦庶人弑逆，人心不服，诛之易耳。太平公主，武后之子，凶猾无比，大臣多为之用，琚窃忧之。”太子引与同榻坐，泣曰：“主上同气，唯有太平，言之恐伤主上之意，不言为患日深，为之奈何？”琚曰：“天子之孝，异于匹夫，当以安宗庙社稷为事。盖主，汉昭帝之姊，自幼供养，有罪犹诛之。为天下者，岂顾小节！”太子悦曰：“君有何艺，可与寡人游？”琚曰：“能飞炼、诙嘲。”太子乃奏为詹事府司直，日与游处，累迁太子中舍人；及即位，以为中书侍郎。\u003cbr/\u003e\u003cbr/\u003e     是时，宰相多太平公主之党，刘幽求与右羽林将军张暐谋以羽林兵诛之，使暐密言于上曰：“窦怀贞、崔湜、岑羲皆因公主得进，日夜为谋不轨。若不早图，一旦事起，太上皇何以得安！请速诛之。臣已与幽求定计，惟俟陛下之命。”上深以为然。暐泄其谋于侍御史邓光宾，上大惧，遽列上其状。丙辰，幽求下狱。有司奏：“幽求等离间骨肉，罪当死。”上为言幽求有大功，不可杀。癸亥，流幽求于封州，张暐于峰州，光宾于绣州。\u003cbr/\u003e\u003cbr/\u003e     初，崔湜为襄州刺史，密与谯王重福通书，重福遗之金带。重福败，湜当死，张说、刘幽求营护得免。既而湜附太平公主，与公主谋罢说政事，以左丞分司东都。及幽求流封州，湜讽广州都督周利贞，使杀之。桂州都督景城王晙知其谋，留幽求不遣。利贞屡移牒索之，晙不应，利贞以闻。湜屡逼晙，使遣幽求，幽求谓晙曰：“公拒执政而保流人，势不能全，徒仰累耳。”固请诣广州，晙曰：“公所坐非可绝于朋友者也。晙因公获罪，无所恨！”竟逗遛不遣。幽求由是得免。\u003cbr/\u003e\u003cbr/\u003e     九月，丁卯朔，日有食之。\u003cbr/\u003e\u003cbr/\u003e     辛卯，立皇子嗣升为陕王。嗣升母杨氏，士达之曾孙也。王后无子，母养之。\u003cbr/\u003e\u003cbr/\u003e     冬，十月，庚子，上谒太庙，赦天下。\u003cbr/\u003e\u003cbr/\u003e     癸卯，上幸新丰，猎于骊山之下。\u003cbr/\u003e\u003cbr/\u003e     辛酉，沙陀金山遣使入贡。沙陀者，处月之别种也，姓朱邪氏。\u003cbr/\u003e\u003cbr/\u003e     十一月，乙酉，奚、契丹二万骑寇渔阳，幽州都督宋瓃闭城不出，虏大掠而去。\u003cbr/\u003e\u003cbr/\u003e     上皇诰遣皇帝巡边，西自河、陇，东及燕、蓟，选将练卒。甲午，以幽州都督宋瓃为左军大总管，并州长史薛讷为中军大总管，朔方大总管，兵部尚书郭元振为右军大总管。\u003cbr/\u003e\u003cbr/\u003e     十二月，刑部尚书李日知请致仕。\u003cbr/\u003e\u003cbr/\u003e     日知在官，不行捶挞而事集。刑部有令史，受敕三日，忘不行。日知怒，索杖，集群吏，欲捶之；既而谓曰：“我欲捶汝，天下人必谓汝能撩李日知嗔，受李日知杖，不得比于人，妻子亦将弃汝矣。”遂释之。吏皆感悦，无敢犯者，脱有稽失，众共谪之。\u003cbr/\u003e\u003cbr/\u003e     开元元年癸丑，公元七一三年春，正月，乙亥，诰：“卫士自今二十五入军，五十免；羽林飞骑并以卫士简补。”\u003cbr/\u003e\u003cbr/\u003e     以吏部尚书萧至忠为中书令。\u003cbr/\u003e\u003cbr/\u003e     皇帝巡边改期，所募兵各散遣，约八月复集，竟不成行。","cnt":0,"sort":6630285,"author":"司马光","prev":"6630284.html","next":"6630286.html","book_title":"资治通鉴","updateTimeFmt":"2024-03-28 17:25:38","category":"都市小说"}