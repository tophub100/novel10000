{"id":0,"code":"6630076.html","title":"第353章 (2)","latest_chapter_name":"正文 第800章 (3)","xiao_shuo_code":"9226","content":"\u003cbr/\u003e\u003cbr/\u003e    上以群蛮数为叛乱，分荆、益置巴州以镇之。壬申，以三巴校尉明慧昭为巴州刺史，领巴东太守。是时，齐之境内，有州二十三，郡三百九十，县千四百八十五。\u003cbr/\u003e\u003cbr/\u003e     乙酉，崔文仲遣军主陈靖拔魏竹邑，杀戍主白仲都；崔叔延破魏睢陵，杀淮阳太守梁恶。\u003cbr/\u003e\u003cbr/\u003e     三月，丁酉朔，以侍中西昌侯鸾为郢州刺史。鸾，帝兄始安贞王道生之子也，早孤，为帝所养，恩过诸子。\u003cbr/\u003e\u003cbr/\u003e     魏刘昶以雨水方降，表请还师，魏人许之；丙午，遣车骑大将军冯熙将兵迎之。\u003cbr/\u003e\u003cbr/\u003e     夏，四月，辛巳，魏主如白登山；五月，丙申朔，如火山；壬寅，还平城。\u003cbr/\u003e\u003cbr/\u003e     自晋以来，建康宫之外城唯设竹篱，而有六门。会有发白虎樽者，言“白门三重关，竹篱穿不完”。上感其言，命改立都墙。\u003cbr/\u003e\u003cbr/\u003e     李乌奴数乘间出寇梁州，豫章王嶷遣中兵参军王图南，将益州兵从剑阁掩击之；梁、南秦二州刺史崔慧景发梁州兵屯白马，与图南覆背击乌奴，大破之，乌奴走保武兴。慧景，祖思之族人也。\u003cbr/\u003e\u003cbr/\u003e     秋，七月，辛亥，魏主如火山。\u003cbr/\u003e\u003cbr/\u003e     戊午，皇太子穆妃裴氏卒。\u003cbr/\u003e\u003cbr/\u003e     诏南郡王长懋移镇西州。\u003cbr/\u003e\u003cbr/\u003e     角城戍主举城降魏；秋，八月，丁酉，魏遣徐州刺史梁郡王嘉迎之。又遣平南将军郎大檀等三将出朐城，将军白吐头等二将出海西，将军元泰等二将出连口，将军封延等三将出角城，镇南将军贺罗出下蔡，同入寇。\u003cbr/\u003e\u003cbr/\u003e     甲辰，魏主如方山；戊申，游武州山石窟寺。庚戌，还平城。\u003cbr/\u003e\u003cbr/\u003e     崔慧景遣长史裴叔保攻李乌奴于武兴，为氐王杨文弘所败。九月，甲午朔，日有食之。\u003cbr/\u003e\u003cbr/\u003e     丙午，柔然遣使来聘。\u003cbr/\u003e\u003cbr/\u003e     汝南太守常元真、龙骧将军胡青苟降于魏。\u003cbr/\u003e\u003cbr/\u003e     闰月，辛巳，遣领军李安民循行清、泗诸戍以备魏。\u003cbr/\u003e\u003cbr/\u003e     魏梁郡王嘉帅众十万围朐山，朐山戍主玄元度婴城固守，青、冀二州刺史范阳卢绍之遣子奂将兵助之。庚寅，元度大破魏师。台遣军主崔灵建等将万馀人自淮入海，夜至，各举两炬；魏师望见，遁去。\u003cbr/\u003e\u003cbr/\u003e     冬，十月，王俭固请解选职，许之；加俭侍中，以太子詹事何戢领选。上以戢资重，欲加常待，褚渊曰：“圣旨每以蝉冕不宜过多。臣与王俭既已左珥，若复加戢，则八座遂有三貂；若帖以骁、游，亦为不少。”乃以戢为吏部尚书，加骁骑将军。\u003cbr/\u003e\u003cbr/\u003e     甲辰，以沙州刺史杨广香为西秦州刺史，又以其子炅为武都太守。\u003cbr/\u003e\u003cbr/\u003e     丁未，魏以昌黎王冯熙为西道都督，与征南将军桓诞出义阳，镇南将军贺罗出钟离，同入寇。\u003cbr/\u003e\u003cbr/\u003e     淮北四州民不乐属魏，常思归江南，上多遣间谍诱之。于是，徐州民桓标之、兖州民徐猛子等所在蜂起为寇盗，聚众保伍固，推司马朗之为主。魏遣淮阳王尉元、平南将军薛虎子等讨之。\u003cbr/\u003e\u003cbr/\u003e     十一月，戊寅，丹阳尹王僧虔上言：“郡县狱相承有上汤杀囚，名为救疾，实行冤暴。岂有死生大命，而潜制下邑！愚谓囚病必先刺郡，求职司与医对共诊验，远县家人省视，然后处治。”上从之。\u003cbr/\u003e\u003cbr/\u003e     戊子，以杨难当之孙后起为北秦州刺史、武都王，镇武兴。\u003cbr/\u003e\u003cbr/\u003e     十二月，戊戌，以司空褚渊为司徒。渊入朝，以腰扇障日，征虏功曹刘祥从侧过，曰：“作如上举止，羞面见人，扇障何益！”渊曰：“寒士不逊！”祥曰：“不能杀袁、刘，安得免寒士！”祥，穆之之孙也。祥好文学，而性韵刚疏，撰《宋书》，讥斥禅代；王俭密以闻，坐徙广州而卒。\u003cbr/\u003e\u003cbr/\u003e     太子宴朝臣于玄圃，右卫率沈文季与褚渊语相失，文季怒曰：“渊自谓忠臣，不知死之日何面目见宋明帝！”太子笑曰：“沈率醉矣”\u003cbr/\u003e\u003cbr/\u003e     壬子，以豫章王嶷为中书监、司空、扬州刺史，以临川王映为都督荆、雍等九州诸军事、荆州刺史。\u003cbr/\u003e\u003cbr/\u003e     是岁，魏尚书令王睿进爵中山王，加镇东大将军；置王官二十二人，以中书侍郎郑羲为傅，郎中令以下皆当时名士。又拜睿妻丁氏为妃。\u003cbr/\u003e\u003cbr/\u003e     建元三年辛酉，公元四八一年春，正月，封皇子锋为江夏王。\u003cbr/\u003e\u003cbr/\u003e     魏人寇淮阳，围军主成买于甬城，上遣领军将军李安民为都督，与军主周盘龙等救之。魏人缘淮大掠，江北民皆惊走，渡江，成买力战而死。盘龙之子奉叔以二百人陷陈深入，魏以万馀骑张左右翼围之。或告盘龙云“奉叔已没”，盘龙驰马奋槊，直突魏陈，所向披靡。奉叔已出，复入求盘龙。父子两骑萦扰，魏数万之众莫敢当者；魏师遂败，杀伤万计。魏师退，李安民等引兵追之，战于孙溪渚，又破之。\u003cbr/\u003e\u003cbr/\u003e     己卯，魏主南巡，司空苟颓留守；丁亥，魏主至中山。\u003cbr/\u003e\u003cbr/\u003e     二月，辛卯朔，魏大赦。\u003cbr/\u003e\u003cbr/\u003e     丁酉，游击将军桓康复败魏师于淮阳，进攻樊谐城，拔之。\u003cbr/\u003e\u003cbr/\u003e     魏主自中山如信都；癸卯，复如中山；庚戌，还，至肆州。\u003cbr/\u003e\u003cbr/\u003e     沙门法秀以妖术惑众，谋作乱于平城；苟颓帅禁兵收掩，悉擒之。魏主还平城，有司囚法秀，加以笼头，铁锁无故自解。魏人穿其颈骨，祝之曰：“若果有神，当令穿肉不入。”遂穿以徇，三日乃死。议者或欲尽杀道人，冯太后不可，乃止。\u003cbr/\u003e\u003cbr/\u003e     垣崇祖之败魏师也，恐魏复寇淮北，乃徙下蔡戍于淮东。既而魏师果至，欲攻下蔡；闻其内徙，欲夷其故城。己酉，崇祖引兵渡淮击魏，大破之，杀获千计。\u003cbr/\u003e\u003cbr/\u003e     晋、宋之际，荆州刺史多不领南蛮校尉，别以重人居之。豫章王嶷为荆、湘二州刺史，领南蛮。嶷罢，更以侍中王奂为之，奂固辞，曰：“西土戎烬之后，痍毁难复。今复割撤太府，制置偏校，崇望不足助强，语实交能相弊。且资力既分，职司增广，众劳务倍，文案滋烦，窃以为国计非允。”癸丑，罢南蛮校尉官。\u003cbr/\u003e\u003cbr/\u003e     三月，辛酉朔，魏主如肆州；己巳，还平城。\u003cbr/\u003e\u003cbr/\u003e     魏法秀之乱，事连兰台御史张求等百馀人，皆以反，法当族。尚书令王睿请诛首恶，宥其馀党。乃诏：“应诛五族者，降为三族；三族者，门诛；门诛，止其身。”所免千馀人。\u003cbr/\u003e\u003cbr/\u003e     夏，四月，己亥，魏主如方山。冯太后乐其山川，曰：“它日必葬我于是，不必祔山陵也。”乃为太后作寿陵，又建永固石室于山上，欲以为庙。\u003cbr/\u003e\u003cbr/\u003e     桓标之等有众数万，寨险求援；庚子，诏李安民督诸将往迎之，又使兖州刺史周山图自淮入清，倍道应接。淮北民桓磊磈破魏师于抱犊固。李安民赴救迟留，标之等皆为魏所灭，馀众得南归者尚数千家；魏人亦掠三万馀口归平城。\u003cbr/\u003e\u003cbr/\u003e     魏任城康王云卒。五月，壬戌，邓至王像舒遣使入贡于魏。邓至者，羌之别种，国于宕昌之南。\u003cbr/\u003e\u003cbr/\u003e     六月，壬子，大赦。\u003cbr/\u003e\u003cbr/\u003e     甲辰，魏中山宣王王睿卒。睿疾病，太皇太后、魏主累至其家视疾。及卒，赠太宰，立庙于平城南。文士为睿作哀诗及讠耒者百馀人，及葬，自称亲姻、义旧，□绖哭送者千馀人。魏主以睿子中散大夫袭代睿为尚书令，领吏部曹。\u003cbr/\u003e\u003cbr/\u003e     戊午，魏封皇叔简为齐郡王，猛为安丰王。\u003cbr/\u003e\u003cbr/\u003e     秋，七月，己未朔，日有食之。\u003cbr/\u003e\u003cbr/\u003e     上使后军参军车僧朗使于魏。甲子，僧朗至平城，魏主问曰：“齐辅宋日浅，何故遽登大位？”对曰：“虞、夏登庸，身陟元后，魏、晋匡辅，贻厥子孙，时宜各异耳。”\u003cbr/\u003e\u003cbr/\u003e     辛酉，柔然别帅他稽帅众降魏。\u003cbr/\u003e\u003cbr/\u003e     杨文弘遣使请降，诏复以为北秦州刺史。先是，杨广香卒，其众半奔文弘，半奔梁州。文弘遣杨后起据白水。上虽授以官爵，而阴敕晋寿太守杨公则使伺便图之。\u003cbr/\u003e\u003cbr/\u003e     宋升明中，遣使者殷灵诞、苟昭先如魏，闻上受禅，灵诞谓魏典客曰：“宋、魏通好，忧患是同。宋今灭亡，魏不相救，何用和亲！”及刘昶入寇，灵诞请为昶司马，不许。九月，庚午，魏阅武于南郊，因宴群臣，置车僧朗于灵诞下，僧朗不肯就席，曰：“灵诞昔为宋使，今为齐民。乞魏主以礼见处。”灵诞遂与相忿詈。刘昶赂宋降人解奉君于会刺杀僧朗，魏人收奉君，诛之；厚送僧朗之丧，放灵诞等南归。及世祖即位，昭先具以灵诞之语启闻，灵诞坐下狱死。\u003cbr/\u003e\u003cbr/\u003e     辛未，柔然主遣使来聘，与上书，谓上为“足下”，自称曰“吾”，遣上师子皮裦褶，约共伐魏。\u003cbr/\u003e\u003cbr/\u003e     魏尉元、薛虎子克五固，斩司马朗之，东南诸州皆平。尉元入为侍中、都曹尚书，薛虎子为彭城镇将，迁徐州刺史。时州镇戍兵，资绢自随，不入公库。虎子上表，以为：“国家欲取江东，先须积谷彭城。切惟在镇之兵，不减数万，资粮之绢，人十二匹；用度无准，未及代下，不免饥寒，公私损费。今徐州良田十万馀顷，水陆肥沃，清、汴通流，足以溉灌。若以兵绢市牛，可得万头，兴置屯田，一岁之中，且给官食。半兵芸殖，馀兵屯戍，且耕且守，不妨捍边。一年之收，过于十倍之绢；暂时之耕，足充数载之食。于后兵资皆贮公库，五稔之后，谷帛俱溢，非直戍卒丰饱，亦有吞敌之势。”魏人从之。虎子为政有惠爱，兵民怀之。会沛郡太守邵安、下邳太守张攀以赃污为虎子所案，各遣子上书，告虎子与江南通，魏主曰：“虎子必不然。”推按，果虚，诏安、攀皆赐死，二子各鞭一百。吐谷浑王拾寅卒，世子度易侯立。冬，十月，戊子朔，以度易侯为西秦、河二州刺史、河南王。\u003cbr/\u003e\u003cbr/\u003e     魏中书令高闾等更定新律成，凡八百三十二章；门房之诛十有六，大辟二百三十五，杂刑三百七十七。\u003cbr/\u003e\u003cbr/\u003e     初，高昌王阚伯周卒，子义成立；是岁，其从兄首归杀义成自立。高车王可至罗杀首归兄弟，以敦煌张明为高昌王。国人杀明，立马儒为王。","cnt":0,"sort":6630076,"author":"司马光","prev":"6630075.html","next":"6630077.html","book_title":"资治通鉴","updateTimeFmt":"2024-03-28 17:25:38","category":"都市小说"}