{"id":0,"code":"6630165.html","title":"第442章 (2)","latest_chapter_name":"正文 第800章 (3)","xiao_shuo_code":"9226","content":"\u003cbr/\u003e\u003cbr/\u003e    初，周太祖之从贺拔岳在关中也，遣人迎晋公护于晋阳。护母阎氏及周主之姑皆留晋阳，齐人以配中山宫。及护用事，遣间使入齐求之，莫知音息。齐遣使者至玉壁，求通互市。护欲访求母、姑，使司马下大夫尹公正至玉壁，与之言，使者甚悦。勋州刺史韦孝宽获关东人，复纵之，因致书为言西朝欲通好之意。是时，周人以前攻晋阳不得志，谋与突厥再伐齐。齐主闻之，大惧，许遣护母西归，且求通好，先遣其姑归。\u003cbr/\u003e\u003cbr/\u003e     秋，八月，丁亥朔，日有食之。\u003cbr/\u003e\u003cbr/\u003e     周遣柱国杨忠将兵，会突厥伐齐，至北河而还。\u003cbr/\u003e\u003cbr/\u003e     戊子，周以齐公宪为雍州牧，宇文贵为大司徒。九月，丁巳，以卫公直为大司马。追录佐命元功，封开府仪同三司陇西公李□为唐公，太驭中大夫长乐公若干凤为徐公。□，虎之子；凤，惠之子也。\u003cbr/\u003e\u003cbr/\u003e     乙丑，齐主封其子绰为南阳王，俨为东平王。俨，太子之母弟也。\u003cbr/\u003e\u003cbr/\u003e     突厥寇齐幽州，众十馀万，入长城，大掠而还。\u003cbr/\u003e\u003cbr/\u003e     周皇姑之归也，齐主遣人为晋公护母作书，言护幼时数事，又寄其所着锦袍，以为信验。且曰：“吾属千载之运，逢大齐之德，矜老开恩，许得相见。禽善草木，母子相依。吾有可罪，与汝分离！今复何福，还望见汝！言此悲喜，死而更苏。世间所有，求皆可得，母子异国，何处可求！假汝贵极王公，富过山海，有一老母，八十之年，飘然千里，死亡旦夕，不得一朝暂见，不得一日同处，寒不得汝衣，饥不得汝食。汝虽穷荣极盛，光耀世间，于吾何益！吾今日之前，汝既不得申其供养，事往何论；今日以后，吾之残命，唯系于汝尔。戴天履地，中有鬼神，勿云冥昧，而可欺负！”\u003cbr/\u003e\u003cbr/\u003e     护得书，悲不自胜。复书曰：“区宇分崩，遭遇灾祸，违离膝下，三十五年。受形禀气，皆知母子，谁同萨保，如此不教！子为公侯，母为俘隶，暑不见母暑，寒不见母寒，衣不知有无，食不知饥饱，泯如天地之外，无由暂闻。分怀冤酷，终此一生，死若有知，冀奉见于泉下耳！不谓齐朝解网，惠以德音，磨敦、四姑，并话矜放。初闻此旨，魂爽飞霸占，号天叩地，不能自胜。齐朝霈然之恩，既已沾洽，有家有国，信义为本，伏度来期，已应有日。一得奉见慈颜，永毕生愿。生死肉骨，岂过今恩；负山载岳，未足胜荷。”\u003cbr/\u003e\u003cbr/\u003e     齐人留护母，使更与护书，邀护重报，往返再三。时段韶拒突厥军于塞下，齐主遣黄门徐世荣乘传赍周书问韶。韶以“周人反覆，本无信义，比晋阳之役，其事可知。护外托为相，其实主也。既为母请和，不遣一介之使。若据移书，即送其母，恐示之以弱。不如且外许之，待和亲坚定，然后遣之未晚。”齐主不听，即遣之。\u003cbr/\u003e\u003cbr/\u003e     阎氏至周，举朝称庆，周主为之大赦。凡所资奉，穷极华盛。每四时伏腊，周主帅诸亲戚行家人之礼，称觞上寿。突厥自幽州还，留屯塞北，更集诸部兵，遣使告周，欲与共击齐如前约。闰月，乙巳，突厥寇齐幽州。\u003cbr/\u003e\u003cbr/\u003e     晋公护新得其母，未欲伐齐；又恐负突厥约，更生边患，不得已，征二十四军及左右厢散隶秦、陇、巴、蜀之兵并羌、胡内附者，凡二十万人。冬，十月，甲子，周主授护斧钺于庙庭；丁卯，亲劳军于沙苑；癸酉，还官。\u003cbr/\u003e\u003cbr/\u003e     护军至潼关，遣柱国尉迟迥帅精兵十万为前锋，趣洛阳，大将军权景宣帅山南之兵趣悬瓠，少师杨檦出轵关。\u003cbr/\u003e\u003cbr/\u003e     周迪复出东兴，宣城太守钱肃镇东兴，以城降迪。吴州刺史陈详将兵击之，详兵大败，迪众复振。\u003cbr/\u003e\u003cbr/\u003e     南豫州刺史西丰脱侯周敷帅所部击之，至定川，与迪对垒。迪绐敷曰：“吾昔与弟戮力同心，岂规相害！今愿伏罪还朝，因弟披露心腑，先乞挺身共盟。”敷许之，方登坛，为迪所杀。\u003cbr/\u003e\u003cbr/\u003e     陈宝应据建安、晋安二郡，水陆为栅，以拒章昭达。昭达与战，不利，因据上流，命军士伐木为筏，施拍其上。会大雨江涨，昭达放筏冲宝应水栅，尽坏之，又出兵攻其步军。方合战，上遣将军余孝顷自海道适至，并力乘之。十一月，己丑，宝应大败，逃至莆口，谓其子曰：“早从虞公计，不至今日。”昭达追擒之，并擒留异及其族党。送建康，斩之。异子贞臣以尚主得免，宝应宾客皆死。\u003cbr/\u003e\u003cbr/\u003e     上闻虞寄尝谏宝应，命昭达礼遣诣建康。既见，劳之曰：“管宁无羌？”以为衡阳王掌书记。\u003cbr/\u003e\u003cbr/\u003e     周晋公护进屯弘农。甲午，尉迟迥洛阳，雍州牧齐公宪、同州刺史达奚武、汉州总管王雄军于邙山。\u003cbr/\u003e\u003cbr/\u003e     戊戌，齐主使兼散骑常侍刘逖来聘。\u003cbr/\u003e\u003cbr/\u003e     初，周杨檦为邵州刺史，镇捍东境二十馀年，数与齐战，未尝不捷，由是轻之。既出轵关，独引兵深入，又不设备。甲辰，齐太尉娄睿将兵奄至，大破檦军，檦遂降齐。\u003cbr/\u003e\u003cbr/\u003e     权景宣围悬瓠，十二月，齐豫州道行台、豫州刺史太原王士良、永州刺史萧世怡并以城降之。景宣使开府郭彦守豫州，谢彻守永州，送士良、世怡及降卒千人于长安。\u003cbr/\u003e\u003cbr/\u003e     周人为土山、地道以攻洛阳，三旬不克。晋公护命诸将堑断河阳路，遏齐救兵，然后同攻洛阳；诸将以为齐兵必不敢出，唯张斥候而已。\u003cbr/\u003e\u003cbr/\u003e     齐遣兰陵王长恭、大将军斛律光救洛阳，畏周兵之强，未敢进。齐主召并州刺史段韶，谓曰：“洛阳危急，今欲遣王救之。突厥在北，复须镇御，如何？”对曰：“北虏侵边，事等疥癣。今西邻窥逼，乃腹心之病，请奉诏南行。”齐主曰：“朕意亦尔。”乃令韶督精骑一千发晋阳。丁巳，齐主亦自晋阳赴洛阳。\u003cbr/\u003e\u003cbr/\u003e     己未，齐太宰平原靖翼王淹卒。\u003cbr/\u003e\u003cbr/\u003e     段韶自晋阳，行五日济河，会连日阴雾，壬戌，韶至洛阳，帅帐下三百骑，与诸将登邙阪，观周军形势。至太和谷，与周军遇，韶即驰告诸营，追集骑士，结陈以待之。韶为左军，兰陵王长恭为中军，钭律光为右军。周人不意其至，皆恟惧。韶遥谓周人曰：“汝宇文护才得其母，遽来为寇，何也？”周人曰：“天遣我来，有何可问！”韶曰：“天道赏善罚恶，当遣汝送死来耳！”\u003cbr/\u003e\u003cbr/\u003e     周人以步兵在前，上山逆战。韶且战且却以诱之；待其力弊，然后下马击之。周师大败，一时瓦解，投坠溪谷死者甚众。\u003cbr/\u003e\u003cbr/\u003e     兰陵王长恭以五百骑突入周军，遂至金墉城下。城上人弗识，长恭免胄示之面，乃下弩手救之。周师在城下者亦解围遁去，委弃营幕，自邙山至穣水，三十里中，军资器械，弥满川泽。唯齐公宪、达奚武及庸忠公王雄在后，勒兵拒战。\u003cbr/\u003e\u003cbr/\u003e     王雄驰马冲斛律光陈，光退走，雄追之。光左右皆散，唯馀一奴一矢。雄按槊不及光者丈馀，谓光曰：“吾惜尔不杀，当生将尔见天子。”光射雄中额，雄抱马走，至营而卒。军中益惧。\u003cbr/\u003e\u003cbr/\u003e     齐公宪拊循督励，众心小安。至夜，收军，宪欲待明更战。达奚武曰：“洛阳军散，人情震骇，若不因夜速还，明日欲归不得。武在军久，备见形势；公少年未经事，岂可以数营士卒委之虎口乎！”乃还。权景宣亦弃豫州走。\u003cbr/\u003e\u003cbr/\u003e     丁卯，齐主至洛阳。己巳，以段韶为太宰，斛律光为太尉，兰陵王长恭为尚书令。壬申，齐主如虎牢，遂自滑台如黎阳，丙子，至邺。\u003cbr/\u003e\u003cbr/\u003e     杨忠引兵出沃野，应接突厥，军粮不给，诸军忧之，计无所出。忠乃招诱稽胡酋长咸在坐，诈使河州刺史王杰勒兵鸣鼓而至，曰：“大冢宰已平洛阳，欲与突厥共讨稽胡之不服者。”坐者皆惧，忠慰谕而遣之。于是诸胡相帅馈输，车粮填积。属周师罢归，忠亦还。\u003cbr/\u003e\u003cbr/\u003e     晋公护本无将略，是行也，又非本心，故无功，与诸将稽首谢罪。周主慰劳罢之。\u003cbr/\u003e\u003cbr/\u003e     是岁，齐山东大水，饥死者不可胜计。\u003cbr/\u003e\u003cbr/\u003e     宕昌王梁弥定屡寇周边，周大将军田弘讨灭之，以其地置宕州。\u003cbr/\u003e\u003cbr/\u003e     天嘉六年乙酉，公元五六五年春，正月，癸卯，齐以任城王湝为大司马。齐主如晋阳。\u003cbr/\u003e\u003cbr/\u003e     二月，辛丑，周遣陈公纯、许公贵、神武公窦毅、南阳公杨荐等备皇后仪卫行殿，并六宫百二十人，诣突厥可汗牙帐逆女。毅，炽之兄子也。\u003cbr/\u003e\u003cbr/\u003e     丙寅，周以柱国安武公李穆为大司空，绥德公陆通为大司寇。\u003cbr/\u003e\u003cbr/\u003e     壬申，周主如岐州。\u003cbr/\u003e\u003cbr/\u003e     夏，四月，甲寅，以安成王顼为司空。\u003cbr/\u003e\u003cbr/\u003e     顼以帝弟之重，势倾朝野。直兵鲍僧睿，恃顼势为不法，御史中丞徐陵为奏弹之，从南台官属引奏案而入。上见陵章服严肃，为敛容正坐。陵进读奏版，时顼在殿上侍立，仰视上，流汗失色，陵遣殿中御史引顼下殿。上为之免顼侍中、中书监，朝廷肃然。\u003cbr/\u003e\u003cbr/\u003e     丙午，齐大将军东安王娄睿坐事免。\u003cbr/\u003e\u003cbr/\u003e     齐著作郎祖琫，有文学，多技艺，而疏率无行。尝为高祖中外府功曹，因宴失金叵罗，于琫髻上得之；又坐诈盗官粟三千石，鞭二百，配甲坊。显祖时，琫为秘书丞，盗《华林遍略》，及有它赃，当绞，除名为民。显祖虽憎其数犯法，而爱其才伎，令直中书省。\u003cbr/\u003e\u003cbr/\u003e     世祖为长广王，琫为胡桃油献之，因言“殿下有非常骨法。孝征梦殿下乘龙上天。”王曰：“若然，当使兄大富贵。”及即位，擢拜中书侍郎，迁散骑常侍。与和士开共为奸谄。","cnt":0,"sort":6630165,"author":"司马光","prev":"6630164.html","next":"6630166.html","book_title":"资治通鉴","updateTimeFmt":"2024-03-28 17:25:38","category":"都市小说"}