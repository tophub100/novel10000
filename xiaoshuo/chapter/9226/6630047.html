{"id":0,"code":"6630047.html","title":"第324章 (1)","latest_chapter_name":"正文 第800章 (3)","xiao_shuo_code":"9226","content":"\u003cbr/\u003e\u003cbr/\u003e    宋纪六（起玄黓敦牂，尽柔兆阉茂，凡五年）\u003cbr/\u003e\u003cbr/\u003e     太祖文皇帝中之中\u003cbr/\u003e\u003cbr/\u003e     元嘉十九年壬午，公元四四二年春，正月，甲申，魏主备法驾，诣道坛受符箓，旗帜尽青。自是每帝即位皆受箓。谦之又奏作静轮宫，必令其高不闻鸡犬，欲以上接天神。崔浩劝帝为之，功费万计，经年不成。太子晃谏曰：“天人道殊，卑高定分，不可相接，理在必然。今虚耗府库，疲弊百姓，为无益之事，将安用之！必如谦之所言，请因东山万仞之高，为功差易。”帝不从。\u003cbr/\u003e\u003cbr/\u003e     夏，四月，沮渠无讳将万馀家，弃敦煌西就沮渠安周。未至，鄯善王比龙畏之，将其众奔且末，其世子降于安周。无讳遂据鄯善，其士卒经流沙，渴死者太半。\u003cbr/\u003e\u003cbr/\u003e     李宝自伊吾帅众二千入据敦煌，缮修城府，安集故民。\u003cbr/\u003e\u003cbr/\u003e     沮渠牧犍之亡也，凉州人阚爽据高昌，自称太守。唐契为柔然所逼，拥众西趋高昌，欲夺其地。柔然遣其将阿若追击之，契败死。契弟和收馀众奔车师前部王伊洛。时沮渠安周屯横截城，和攻拔之，又拔高宁、白力二城，遣使请降于魏。甲戌，上以疾愈，大赦。\u003cbr/\u003e\u003cbr/\u003e     五月，裴方明等至汉中，与刘真道分兵攻武兴、下辩、白水，皆取之。杨难当遣建节将军符弘祖守兰皋，使其子抚军大将军和将重兵为后继。方明与弘祖战于浊水，大破之，斩弘祖；和退走，追至赤亭，又破之。难当奔上邽；获难当兄子建节将军保炽。难当以其子虎为益州刺史，守阴平，闻难当走，引兵还，至下辩；方明使其子肃之邀击之，擒虎，送建康，斩之；仇池平。以辅国司马胡崇之为北秦州刺史，镇其地；立杨保炽为杨玄后，使守仇池。魏人遣中山王辰迎杨难当诣平城。秋，七月，以刘真道为雍州刺史，裴方明为梁、南秦二州刺史；方明辞不拜。\u003cbr/\u003e\u003cbr/\u003e     丙寅，魏主使安西将军古弼督陇右诸军，及殿中虎贲与武都王杨保宗自祁山南入，征西将军渔阳皮豹子与琅邪王司马楚之，督关中诸军自散关西入，俱会仇池。又使谯王司马文思督洛、豫诸军南趋襄阳，征南将军刁雍东趋广陵，移书徐州，称为杨难当报仇。\u003cbr/\u003e\u003cbr/\u003e     甲戌晦，日有食之。\u003cbr/\u003e\u003cbr/\u003e     唐契之攻阚爽也，爽遣使诈降于沮渠无讳，欲与之共击契。八月，无讳将其众趋高昌；比至，契已死，爽闭门拒之。九月，无讳将卫兴奴夜袭高昌，屠其城，爽奔柔然。无讳据高昌，遣其常侍汜俊奉表诣建康。诏以无讳为都督凉、河、沙三州诸军事、征西大将军、凉州刺史、河西王。\u003cbr/\u003e\u003cbr/\u003e     冬，十月，己卯，魏立皇子伏罗为晋王，翰为秦王，谭为燕王，建为楚王，余为吴王。\u003cbr/\u003e\u003cbr/\u003e     甲申，柔然遣使诣建康。\u003cbr/\u003e\u003cbr/\u003e     十二月，辛已，魏襄城孝王卢鲁元卒。\u003cbr/\u003e\u003cbr/\u003e     丙申，诏鲁郡修孔子庙及学舍，蠲墓侧五户课役以供洒扫。\u003cbr/\u003e\u003cbr/\u003e     李宝遣其弟怀达、子承奉表诣平城；魏人以宝为都督西垂诸军事、镇西大将军、开府仪同三司、沙州牧、敦煌公，四品以下听承制假授。\u003cbr/\u003e\u003cbr/\u003e     雍州刺史晋安襄侯刘道产卒。道产善为政，民安其业，小大丰赡，由是民间有《襄阳乐歌》。山蛮前后不可制者皆出，缘沔为村落，户口殷盛。及卒，蛮追送至沔口。未几，群蛮大动，征西司马朱修之讨之，不利；诏建威将军沈庆之代之，杀虏万馀人。\u003cbr/\u003e\u003cbr/\u003e     魏主使尚书李顺差次群臣，赐以爵位；顺受贿，品第不平。是岁，凉州人徐桀告之，魏主怒，且以顺保庇沮渠氏，面欺误国，赐顺死。\u003cbr/\u003e\u003cbr/\u003e     元嘉二十年癸未，公元四四三年春，正月，魏皮豹子等进击乐乡，将军王奂之等败没。魏军进至下辩，将军强玄明等败死。二月，胡崇之与魏战于浊水，崇之为魏所擒，馀众走还汉中。将军姜道祖兵败，降魏，魏遂取仇池。杨保炽走。\u003cbr/\u003e\u003cbr/\u003e     丙午，魏主如恒山之阳；三月，庚申，还宫。\u003cbr/\u003e\u003cbr/\u003e     壬戌，乌洛侯国遣使如魏。初，魏之居北荒也，凿石为庙，在乌洛侯西北，以祀其先，高七十尺，深九十步。及乌洛侯使者至魏，言石庙具在，魏主遣中书侍郎李敞诣石庙致祭，刻祝文于壁而还，去平城四千馀里。\u003cbr/\u003e\u003cbr/\u003e     魏河间公齐与武都王杨保宗对镇雒谷，保宗弟文德说保宗，令闭险自固以叛魏。或以告齐，夏，四月，齐诱执保宗，送平城，杀之。前镇东司符达、征西从事中郎任杅等遂举兵立杨文德为主，据白崖，分兵取诸戍，进围仇池，自号征西将军、秦、河、梁三州牧、仇池公。\u003cbr/\u003e\u003cbr/\u003e     甲午，立皇子诞为广陵王。\u003cbr/\u003e\u003cbr/\u003e     丁酉，魏大赦。\u003cbr/\u003e\u003cbr/\u003e     己亥，魏主如阴山。\u003cbr/\u003e\u003cbr/\u003e     五月，魏古弼发上邽、高平、岍城诸军击杨文德，文德退走。皮豹子督关中诸军至下辩，闻仇池解围，欲还；弼遣人谓豹子曰：“宋人耻败，必将复来。军还之后，再举为难，不如练兵蓄力以待之。不出秋冬，宋师必至；以逸待劳，无不克矣。”豹子从之。魏以豹子为仇池镇将。\u003cbr/\u003e\u003cbr/\u003e     杨文德遣使来求援。秋，七月，癸丑，诏以文德为都督北秦、雍二州诸军事、征西大将军、北秦州刺史、武都王。文德屯葭芦城，以任杅为左司马；武都、阴平氐多归之。\u003cbr/\u003e\u003cbr/\u003e     甲子，前雍州刺史刘真道、梁、南秦二州刺史裴方明，坐破仇池减匿金宝及善马，下狱死。\u003cbr/\u003e\u003cbr/\u003e     九月，辛巳，魏主如漠南。甲辰，舍辎重，以轻骑袭柔然。分军为四道：乐安王范、建宁王崇各统十五将出东道，乐平王丕督十五将出西道，魏主出中道，中山王辰督十五将为后继。\u003cbr/\u003e\u003cbr/\u003e     魏主至鹿浑谷，遇敕连可汗。太子晃言于魏主曰：“贼不意大军猝至，宜掩其不备，速进击之。”尚书令刘絜固谏，以为贼营中尘盛，其众必多，出至平地，恐为所围。不如须诸军大集，然后击之。晃曰：“尘之盛者，由军士惊怖扰乱故也，何得营上而有此尘乎！”魏主疑之，不急击。柔然遁去。追至石水，不及而还。既而获柔然候骑曰：“柔然不觉魏军至，上下惶骇，引众北走，经六七日，知无追者，始乃徐行。”魏主深恨之。自是军国大事，皆与太子谋之。\u003cbr/\u003e\u003cbr/\u003e     司马楚之别将兵督军粮，镇北将军封沓亡降柔然，说柔然令击楚之以绝军食。俄而军中有告失驴耳者，诸将莫晓其故。楚之曰：“此必贼遣奸人入营觇伺，割驴耳以为信耳。贼至不久，宜急为之备。”乃伐仰为城，以水灌之，令冻；城立而柔然至，冰坚滑，不可攻，乃散走。\u003cbr/\u003e\u003cbr/\u003e     十一月，将军姜道盛与杨文德合众二万攻魏浊水戍，魏皮豹子、河间公齐救之，道盛败死。\u003cbr/\u003e\u003cbr/\u003e     甲子，魏主还，至朔方，下诏令皇太子副理万机，总统百揆。且曰：“诸功臣勤劳日久，皆当以爵归第，随时朝请，飨宴朕前，论道陈谟而已，不宜复烦以剧职；更举贤俊以备百官。”十二月，辛卯，魏主还平城。\u003cbr/\u003e\u003cbr/\u003e     元嘉二十一年甲申，公元四四四年春，正月，己亥，帝耕藉田，大赦。\u003cbr/\u003e\u003cbr/\u003e     壬寅，魏太子始总百揆，命侍中、中书监穆寿、司徒崔浩、侍中张黎、古弼辅太子决庶政，上书者皆称臣，仪与表同。\u003cbr/\u003e\u003cbr/\u003e     古弼为人，忠慎质直。尝以上谷苑囿太广，乞减太半以赐贫民，入见魏主，欲奏其事。帝方与给事中刘树围棋，志不在弼。弼侍坐良久，不获陈闻。忽起，扌卒树头，掣下床，搏其耳，殴其背，曰：“朝廷不治，实尔之罪！”帝失容，舍棋曰：“不听奏事，朕之过也，树何罪！置之！”弼具以状闻，帝皆可其奏。弼曰：“为人臣无礼至此，其罪大矣！”出诣公车，免冠徒跣请罪。帝召入，谓曰：“吾闻筑社之役，蹇蹶而筑之，端冕而事之，神降之福。然则卿有何罪！其冠履就职。苟有可以利社稷、便百姓者，竭力为之，勿顾虑也。”\u003cbr/\u003e\u003cbr/\u003e     太子课民稼穑，使无牛者借人牛以耕种，而为之芸田以偿之，凡耕种二十二亩而芸七亩，大略以是为率。使民各标姓名于田首，以知其勤惰，禁饮酒游戏者。于是垦田大增。\u003cbr/\u003e\u003cbr/\u003e     戊申，魏主诏：“王、公以下至庶人，有私养沙门、巫觋于家者，皆遣诣官曹；过二月十五日不出，沙门、巫觋死，主人门诛。”庚戌，又诏：“王、公、卿、大夫之子皆诣太学，其百工、商贾之子，当各习父兄之业，毋得私立学校；违者，师死，主人门诛。”\u003cbr/\u003e\u003cbr/\u003e     二月，辛未，魏中山王辰、内都坐大官薛辨、尚书奚眷等八将坐击柔然后期，斩于都南。\u003cbr/\u003e\u003cbr/\u003e     初，魏尚书令刘絜，久典机要，恃宠自专，魏主心恶之。及将袭柔然，絜谏曰：“蠕蠕迁徙无常，前者出师，劳而无功；不如广农积谷以待其来。”崔浩固劝魏主行，魏主从之。絜耻其言不用，欲败魏师；魏主与诸将期会鹿浑谷，絜矫诏易其期。帝至鹿浑谷，欲击柔然，絜谏止之，使待诸将。帝留鹿浑谷六日，诸将不至，柔然遂远遁，追之不及。军还，经漠中，粮尽，士卒多死。絜阴使人惊魏军，劝帝委军轻还，帝不从。絜以军出无功，请治崔浩之罪。帝曰：“诸将失期，遇贼不击，浩何罪也！”浩以絜矫诏事白帝，帝至五原，收絜，囚之。帝之北行也，絜私谓所亲曰：“若车驾不返，吾当立乐平王。”絜闻尚书右丞张嵩家有图谶，问曰：“刘氏应王，继国家后，吾有姓名否？嵩曰：有姓无名。帝闻之，命有司穷冶，索嵩家，得谶书。事连南康公锹邻，絜、嵩、邻皆夷三族，死者百馀人。絜在势要，好作威福，诸将破敌，所得财物皆与分之。既死，籍其家，财巨万。帝每言之，则切齿。”\u003cbr/\u003e\u003cbr/\u003e     癸酉，乐平戾王丕以忧卒。初，魏主筑白台，高二百馀尺。丕梦登其上，四顾不见人，命术士董道秀筮之，道秀曰：“大吉。”丕默有喜色。及丕卒，道秀亦坐弃市。高允闻之，曰：“夫筮者皆当依附爻象，劝以忠孝。”王之问道秀也，道秀宜曰：穷高为亢。《易》曰：“亢龙有悔。”又曰：“高而无民。”皆不祥也，王不可以不戒。如此，则王安于上，身全于下矣。道秀反之，宜其死也。\u003cbr/\u003e\u003cbr/\u003e     庚辰，魏主幸庐。\u003cbr/\u003e\u003cbr/\u003e     己丑，江夏王义恭进位太尉，领司徒。\u003cbr/\u003e\u003cbr/\u003e     庚寅，以侍中、领右卫将军沈演之为中领军，左卫将军范晔为太子詹事。\u003cbr/\u003e\u003cbr/\u003e     辛卯，立皇子宏为建平王。\u003cbr/\u003e\u003cbr/\u003e     三月，甲辰，魏主还宫。\u003cbr/\u003e\u003cbr/\u003e     癸丑，魏主遣司空长孙道生镇统万。\u003cbr/\u003e\u003cbr/\u003e     夏，四月，乙亥，魏侍中、太宰、阳平王杜超为帐下所杀。\u003cbr/\u003e\u003cbr/\u003e     六月，魏北部民杀立义将军衡阳公莫孤，帅五千馀落北走。遣兵追击之，至漠南，杀其渠帅，馀徙冀、相、定三州为营户。\u003cbr/\u003e\u003cbr/\u003e     吐谷浑王慕利延兄子纬世与魏使者谋降魏，慕利延杀之。是月，纬世弟叱力延等八人奔魏，魏以叱力延为归义王。\u003cbr/\u003e\u003cbr/\u003e     沮渠无讳卒，弟安周代立。\u003cbr/\u003e\u003cbr/\u003e     魏入中国以来，虽颇用古礼祀天地、宗庙、百神，而犹循其旧俗，所祀胡神甚众。崔浩请存合于祀典者五十七所，其馀复重及小神悉罢之。魏主从之。\u003cbr/\u003e\u003cbr/\u003e     秋，七月，癸卯，魏东雍州刺史沮渠秉谋反，伏诛。\u003cbr/\u003e\u003cbr/\u003e     八月，乙丑，魏主畋于河西，尚书令古弼留守。诏以肥马给猎骑，弼悉以弱者给之。帝大怒曰：“笔头奴敢裁量朕！朕还台，先斩此奴！”弼头锐，故帝常以笔目之。弼官属惶怖，恐并坐诛。弼曰：“吾为人臣，不使人主盘于游畋，其罪小；不备不虞，乏军国之用，其罪大。今蠕蠕方强，南寇未灭，吾以肥马供军，弱马供猎，为国远虑，虽死何伤！且吾自为之，非诸君之忧也。”帝闻之，叹曰：“有臣如此，国之宝也！”赐衣一袭，马二匹，鹿十头。\u003cbr/\u003e\u003cbr/\u003e     它日，魏主复畋于山北，获麋鹿数千头。诏尚书发牛车五百乘以运之。诏使已去，魏主谓左右曰：“笔公必不与我，汝辈不如自以马运之。”遂还。行百馀里，得弼表曰：“今秋谷悬黄，麻菽布野，猪鹿窃食；鸟雁侵费，风雨所耗，朝夕三倍。乞赐矜缓，使得收载。”帝曰：“果如吾言，笔公可谓社稷之臣矣！”\u003cbr/\u003e\u003cbr/\u003e     魏主使员外散骑常侍高济来聘。\u003cbr/\u003e\u003cbr/\u003e     戊辰，以荆州刺史衡阳王义季为征北大将军、开府仪同三司、南衮州刺史，以南谯王义宣为荆州刺史。初，帝以义宣不才，故不用；会稽公主屡以为言，帝不得已用之。先赐中诏敕之曰：“师护以在西久，比表求还，今欲听许，以汝代之。师护虽无殊绩，洁己节用，通怀期物，不恣群下，声著西土，为士庶所安，论者乃未议迁之。今之回换，更为汝与师护年时一辈，欲各试其能。汝往，脱有一事减之者，既于西夏交有巨碍，迁代之讥，必归责于吾矣。此事亦易勉耳，无为使人复生评论也！”义宣至镇，勤自课厉，事亦修理。\u003cbr/\u003e\u003cbr/\u003e     庚辰，会稽长公主卒。\u003cbr/\u003e\u003cbr/\u003e     吐谷浑叱力延等请师于魏以讨吐谷浑王慕利延，魏主使晋王伏罗督诸军击之。\u003cbr/\u003e\u003cbr/\u003e     九月，甲辰，以沮渠安周为都督凉、河、沙三州诸军事、凉州刺史、河西王。\u003cbr/\u003e\u003cbr/\u003e     丁未，魏主如漠南，将袭柔然，柔然敕连可汗远遁，乃止。敕连寻卒，子吐贺真立，号处罗可汗。\u003cbr/\u003e\u003cbr/\u003e     魏晋王伏罗至乐都，引兵从间道袭吐谷浑，至大母桥。吐谷浑王慕利延大惊，逃奔白兰，慕利延兄子拾寅奔河西；魏军斩首五千馀级，慕利延从弟伏念等帅万三千落降于魏。\u003cbr/\u003e\u003cbr/\u003e     冬，十月，己卯，以左军将军徐琼为衮州刺史，大将军参军申恬为冀州刺史。徙衮州镇须昌，冀州镇历下，恬，谟之弟也。十二月，丙戌，魏主还平城。\u003cbr/\u003e\u003cbr/\u003e     是岁，沙州牧李窦入朝于魏，魏人留之，以为外都大官。\u003cbr/\u003e\u003cbr/\u003e     太子率更令何承天撰《元嘉新历》，表上之。以月食之冲知日所在。又以中星检之，知尧时冬至日在须女十度，今在斗十七度。又测景校二至，差三日有馀，知今之南至日应在斗十三四度。于是更立新法，冬至徙上三日五时，日之所在，移旧四度。又月有迟疾，前历合朔，月食不在朔望；今皆以盈缩定其小馀，以正朔望之曰。诏付外详之。太史令钱乐之等奏：皆如承天所上，唯月有频三大，频二小，比旧法殊为乖异，谓宜仍旧。诏可。","cnt":0,"sort":6630047,"author":"司马光","prev":"6630046.html","next":"6630048.html","book_title":"资治通鉴","updateTimeFmt":"2024-03-28 17:25:38","category":"都市小说"}