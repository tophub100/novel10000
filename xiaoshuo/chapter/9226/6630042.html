{"id":0,"code":"6630042.html","title":"第319章 (2)","latest_chapter_name":"正文 第800章 (3)","xiao_shuo_code":"9226","content":"\u003cbr/\u003e\u003cbr/\u003e    贼党江阳杨孟子将千馀人屯城南，参军梁俊之统南楼，投书说谕孟子，邀使入城见刘道济，道济版为主簿，克期讨贼。赵广知其谋，孟子惧，将所领奔晋原，晋原太守文仲兴与之同拒守。赵广遣帛氐奴攻晋原，破之，仲兴、孟子皆死。裴方明复出击贼，屡战，破之，贼遂大溃；程道养收众得七千人，还广汉，赵广别将五千馀人还涪城。\u003cbr/\u003e\u003cbr/\u003e     先是，张熙说道济粜仓谷，故自九月末围城至十二月，粮储俱尽。方明将二千人出城求食，为贼所败，单马独还，贼众复大集。方明夜缒而上，道济为设食，涕泣不能食。道济曰：“卿非大丈夫，小败何苦！贼势既衰，台兵垂至，但令卿还，何忧于贼！”即减左右以配之。贼于城外扬言，云“方明已死”，城中大恐。道济夜列炬火，出方明以示众，众乃安。道济悉出财物于北射堂，令方明募人。时城中或传道济已死，莫有应者。梁俊之说道济遣左右给使三十馀人出外，且告之曰：“吾病小损，各听归家休息。”给使既出，城中乃安，应募者日有千馀人。\u003cbr/\u003e\u003cbr/\u003e     初，晋谢混尚晋陵公主。混死，诏公主与谢氏绝婚；公主悉以混家事委混从子弘微。混仍世宰辅，僮仆千人，唯有二女，年数岁，弘微为之纪理生业，一钱尺帛有文簿。九年而高祖即位，公主降号东乡君，听还谢氏。入门，室宇仓廪，不异平日，田畴垦辟，有加于旧。东乡君叹曰：“仆射平生重此子，可谓知人；仆射为不亡矣！”亲旧见者为之流涕。是岁，东乡君卒，公私咸谓赀财宜归二女，田宅、僮役应属弘微。弘微一无所取，自以私禄葬东乡君。\u003cbr/\u003e\u003cbr/\u003e     混女夫殷睿好樗蒲，闻弘微不取财物，乃夺其妻妹及伯母、两姑之分以还戏责。内人皆化弘微之让，一无所争。或讥之曰：“谢氏累世财产，充殷君一朝戏责。理之不允，莫此为大。卿视而不言，譬弃物江海以为廉耳。设使立清名而令家内不足，亦吾所不取也。”弘微曰：“亲戚争财，为鄙之甚。今内人尚能无言，岂可导之使争乎！分多共少，不至有乏，身死之后，岂复见关也！”\u003cbr/\u003e\u003cbr/\u003e     秃发保周自凉奔魏，魏封保周为张掖公。\u003cbr/\u003e\u003cbr/\u003e     魏李顺复奉使至凉。凉王蒙逊遣中兵校郎杨定归谓顺曰：“年衰多疾，腰髀不随，不堪拜伏；比三五日消息小差，当相见。”顺曰：“王之老疾，朝廷所知；岂得自安，不见诏使！”明日，蒙逊延顺入至庭中，蒙逊箕坐隐几，无动起之状。顺正色大言曰：“不谓此叟无礼乃至于此！今不忧覆而敢陵侮天地，魂魄逝矣，何用见之！”握节将出。凉王使定归追止之，曰：“太常既雅恕衰疾，传闻朝廷有不拜之诏，是以敢自安耳。”顺曰：“齐桓公九合诸侯，一匡天下，周天下赐胙，命无下拜，桓公犹不敢失臣礼，下拜登受。今王虽功高，未如齐桓；朝廷虽相崇重，未有不拜之诏；而遽自偃蹇，此岂社稷之福邪！”蒙逊乃起，拜授诏。\u003cbr/\u003e\u003cbr/\u003e     使还，魏主问以凉事。顺曰：“蒙逊控制河右逾三十年，经涉艰难，粗识机变，绥集荒裔，群下畏服；虽不能贻厥孙谋，犹足以终其一世。然礼者德之舆，敬者身之基也；蒙逊无礼，不敬，以臣观之，不复年矣。”魏主曰：“易世之后，何时当灭？”顺曰：“蒙逊诸子，臣略见之，皆庸才也。如闻敦煌太守牧犍，器性粗立，继蒙逊者，必此人也。然比之于父，皆云不及。此殆天之所以资圣明也。”魏主曰：“朕方有事东方，未暇西略。如卿所言，不过数年之外，不为晚也。”\u003cbr/\u003e\u003cbr/\u003e     初，羪宾沙门昙无谶，自云能使鬼治病，且有秘术。凉王蒙逊甚重之，谓之“圣人”，诸女及子妇皆往受术。魏主闻之，使李顺往征之。蒙逊留不遣，仍杀之。魏主由是怒凉。蒙逊荒淫猜虐，群下苦之。\u003cbr/\u003e\u003cbr/\u003e     元嘉十年癸酉，公元四三三年春，正月，乙卯，魏主遣永昌王健督诸军救辽西。\u003cbr/\u003e\u003cbr/\u003e     己未，大赦。\u003cbr/\u003e\u003cbr/\u003e     丙寅，魏以乐安王范为都督秦、雍等五州诸军事、卫大将军、开府仪同三司、长安镇都大将。魏主以范年少，更选旧德平西将军崔徽、征北大将军雁门张黎为之副，共镇长安。徽，宏之弟也。范廉恭宽惠，徽务敦大体，黎清约公平，政刑简易，轻徭薄赋，关中遂安。\u003cbr/\u003e\u003cbr/\u003e     二月，庚午，魏主以冯崇为都督幽、平、东夷诸军事、车骑大将军、幽、平二州牧，封辽西王，隶其国尚书事，食辽西十郡，承制假授尚书、刺史、征虏已下官。\u003cbr/\u003e\u003cbr/\u003e     魏平凉休屠征西将军金崖、羌泾州刺史狄子玉与安定镇将延普争权，崖、子玉举兵攻普，不克，退保胡空谷。魏主以虎牢镇大将陆俟为安定镇大将，击崖等，皆擒之。\u003cbr/\u003e\u003cbr/\u003e     魏主征陆俟为散骑常侍，出为怀荒镇大将，未期岁，高车诸莫弗讼俟严急无恩，复请前镇将郎孤。魏主征俟还，以孤代之。俟既至，言于帝曰：“不过期年，郎孤必败，高车必叛。”帝怒，切责之，使以建业公归第。明年，诸莫弗果杀郎孤而叛。帝大惊，立召俟问之曰：“卿何以知其然也？”俟曰：“高车不知上下之礼，故臣临之以威，制之以法，欲以渐训导，使知分限。而诸莫弗恶臣所为，讼臣无恩，称孤之美。臣以罪去，孤获还镇，悦其称誉，益收名声，专用宽恕待之。无礼之人，易生骄慢，不过期年，无复上下，孤所不堪，必将复以法裁之。如此，则众心怨怼，必生祸乱矣。”帝笑曰：“卿身虽短，思虑何长也！”即日复以为散骑常侍。\u003cbr/\u003e\u003cbr/\u003e     壬午，魏主如河西，遣兼散骑常侍宋宣来聘，且为太子晃求婚；帝依违答之。\u003cbr/\u003e\u003cbr/\u003e     刘道济卒，梁俊之、裴方明等密埋其尸于斋后，诈为道济教命以答签疏，虽其母、妻亦不知也。程道养于毁金桥登坛郊天，方明将三千人出击之，道养等大败，退保广汉。\u003cbr/\u003e\u003cbr/\u003e     荆州刺史临川王义庆以巴东太守周籍之督巴西等五郡诸军事，将二千人救成都。\u003cbr/\u003e\u003cbr/\u003e     三月，亡人司马天助降于魏，自称晋会稽世子元显之子；魏人以为青、徐二州刺史、东海公。\u003cbr/\u003e\u003cbr/\u003e     壬子，魏主还宫。\u003cbr/\u003e\u003cbr/\u003e     赵广等自广汉至郫，连营百数。周籍之与裴方明等合兵攻郫，克之，进击广等于广汉，广等走还涪及五城。夏，四月，戊寅，始发刘道济丧。\u003cbr/\u003e\u003cbr/\u003e     帝闻梁、南秦二州刺史甄法护刑政不治，失氐、羌之和，乃自徒中起萧思话为梁、南秦二州刺史。法护，法崇之兄也。\u003cbr/\u003e\u003cbr/\u003e     凉王蒙逊病甚，国人共议，以世子菩提幼弱，立菩提之兄敦煌太守牧犍为世子，加中外都督、大将军、录尚书事。蒙逊卒，谥曰武宣王，庙号太祖。牧犍即河西王位，大赦，改元永和，立子封坛为世子，加抚军大将军、录尚书事，遣使请命于魏。牧犍聪颖好学，和雅有度量，故国人立之。\u003cbr/\u003e\u003cbr/\u003e     先是，魏主遣李顺迎武宣王女为夫人。会卒，牧犍称先王遗意，遣左丞宋繇送其妹兴平公主于魏，拜右昭仪。\u003cbr/\u003e\u003cbr/\u003e     魏主谓李顺曰：“卿言蒙逊死，今则验矣；又言牧犍立，何其妙哉！朕克凉州，亦当不远。”于是赐绢千匹，厩马一乘，进号安西将军，宠待弥厚，政事无巨细，皆与之参议。\u003cbr/\u003e\u003cbr/\u003e     遣顺拜牧犍都督凉沙河三州、西域羌戎诸军事、车骑将军、开府仪同三司、凉州刺史、河西王，以宋繇为河西王右相。牧犍以无功受赏，留顺，上表乞安、平一号；优诏不许。\u003cbr/\u003e\u003cbr/\u003e     牧犍尊敦煌刘□为国师，亲拜之，命官属以下皆北面受业。\u003cbr/\u003e\u003cbr/\u003e     五月，己亥，魏主如山北。林邑王范阳迈遣使入贡，求领交州；诏答以道远，不许。裴方明进军向涪城，破张寻、唐频、擒程道助，斩严遐，于是赵广等皆奔散。\u003cbr/\u003e\u003cbr/\u003e     六月，魏永昌王健、左仆射安原督诸军击和龙，将军楼□别将五千骑围凡城。燕守将封羽以凡城降，收其三千馀家而还。辛巳，魏人发秦、雍兵一万，筑小城于长安城内。\u003cbr/\u003e\u003cbr/\u003e     秋，八月，冯崇上表请说降其父，魏主不听。\u003cbr/\u003e\u003cbr/\u003e     九月，益州刺史甄法崇至成都，收费谦，诛之。程道养、张寻将二千馀家逃入鄓山，馀党各拥众藏窜山谷，时出为寇不绝。\u003cbr/\u003e\u003cbr/\u003e     戊午，魏主遣兼大鸿胪崔赜持节，拜氐王相难当为征南大将军、开府仪同三司、秦、梁二州牧、南秦王。赜，逞之子。\u003cbr/\u003e\u003cbr/\u003e     杨难当因萧思话未至，甄法护将下，举兵袭梁州，破白马，获晋昌太守张范，败法护参军鲁安期等；又攻葭萌，获晋寿太守范延郎。冬，十一月，丁未，法护弃城奔洋川之西城。难当遂有汉中之地，以其司马赵温为梁、秦二州刺史。\u003cbr/\u003e\u003cbr/\u003e     甲寅，魏主还宫。\u003cbr/\u003e\u003cbr/\u003e     十二月，己巳，魏大赦。\u003cbr/\u003e\u003cbr/\u003e     辛未，魏主如阴山之北。\u003cbr/\u003e\u003cbr/\u003e     魏宁朔将军卢玄来聘。","cnt":0,"sort":6630042,"author":"司马光","prev":"6630041.html","next":"6630043.html","book_title":"资治通鉴","updateTimeFmt":"2024-03-28 17:25:38","category":"都市小说"}