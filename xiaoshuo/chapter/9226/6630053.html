{"id":0,"code":"6630053.html","title":"第330章 (1)","latest_chapter_name":"正文 第800章 (3)","xiao_shuo_code":"9226","content":"\u003cbr/\u003e\u003cbr/\u003e    宋纪八（起重光单阏，尽玄黓执徐，凡二年）\u003cbr/\u003e\u003cbr/\u003e     太祖文皇帝下之上\u003cbr/\u003e\u003cbr/\u003e     元嘉二十八年辛卯，公元四五一年春，正月，丙戌朔，魏主大会群臣于瓜步山上，班爵行赏有差。魏人缘江举火；太子石卫率尹弘言于上曰：“六夷如此，必走。”丁亥，魏掠居民、焚庐舍而去。\u003cbr/\u003e\u003cbr/\u003e     故诞世之反也，江夏王义恭等奏彭城王义康数有怨言，摇动民听，故不逞之族因以生心，请徙义康广州。上将徙义康，先遣使语之，义康曰：“人生会死，吾岂爱生！必为乱阶，虽远何益！请死于此，耻复屡迁。”竟未及往。魏师之瓜步，人情忷惧。上虑不逞之人复奉义康为乱；太子劭及武陵王骏、尚书左仆射何尚之屡启宜早为之所；上乃遣中书舍人严龙赍药赐义康死。义康不肯服，曰：“佛教不许自杀；愿随宜处分。”使者以被掩杀之。\u003cbr/\u003e\u003cbr/\u003e     江夏王义恭以碻磝不可守，召王玄谟还历城；魏人追击败之，遂取碻磝。\u003cbr/\u003e\u003cbr/\u003e     初，上闻魏将入寇，命广陵太守刘怀之逆烧城府、船乘，尽帅其民渡江。山阳太守萧僧珍悉敛其民入城，台送粮仗诣盱眙及滑台者，以路不通，皆留山阳；蓄陂水令满，须魏人至，决以灌之。魏人过山阳，不敢留，因攻盱眙。\u003cbr/\u003e\u003cbr/\u003e     魏主就臧质求酒，质封溲便与之；魏主怒，筑长围，一夕而合；运东山土石以填堑，作浮桥于君山，绝水陆道。魏主遗质书曰：“吾今所遣斗兵，尽非我国人，城东北是丁零与胡，南是氐、羌。设使丁零死，正可减常山、赵郡贼；胡死，减并州贼；氐、羌死，减关中贼。卿若杀之，无所不利。”质复书曰：“省示，具悉奸怀。尔自恃四足，屡犯边境。王玄谟退于东，申坦散于西，尔知其所以然邪？尔独不闻童谣之言乎？盖卯年未至，故以二军开饮江之路耳；冥期使然，非复人事。寡人受命相灭，期之白登，师行未远。尔自送死，岂容复令尔生全，飨有桑干哉！尔有幸得为乱兵所杀，不幸则生相锁缚，载以一驴，直送都市耳。我本图全，若天地无灵，力屈于尔，齑之，粉之，屠之，裂之，犹未足以谢本朝。尔智识及众力，岂能胜苻坚邪！今春雨已降，兵方四集，尔但安意攻城，勿遽走！粮食乏者可见语，当出廪相贻。得所送剑刀，欲令我挥之尔身邪！”魏主大怒，作铁床，于其上施铁閗，曰：“破城得质，当坐之此上。”质又与魏众书曰：“尔语虏中诸士庶：佛狸见与书，相待如此。尔等正朔之民，何为自取縻灭，岂可不知转祸为福邪！”并写台格以与之云：“斩佛狸首，封万户侯，赐布、绢各万匹。”\u003cbr/\u003e\u003cbr/\u003e     魏人以钩车钩城楼，城内系以驱縦，数百人唱呼引之，车不能退。既夜，缒桶悬卒出，截其钩，获之。明日，又以冲车攻城，城土坚密，每至，颓落不过数升。魏人乃肉薄登城，分番相代，坠而复升，莫有退者，杀伤万计，尸与城平。凡攻之三旬，不拔。会魏军中多疾疫，或告以建康遣水军自海入淮，又敕彭城断其归路；二月，丙辰朔，魏主烧攻具退走。盱眙人欲追之，沈璞曰：“今兵不多，虽可固守，不可出战；但整舟楫，示若欲北渡者，以速其走，计不须实行也。”\u003cbr/\u003e\u003cbr/\u003e     臧质以璞城主，使之上露板，璞固辞，归功于质。上闻，益嘉之。\u003cbr/\u003e\u003cbr/\u003e     魏师过彭城，江夏王义恭震惧不敢击。或告“虏驱南口万馀，夕应宿安王陂，去城数十里，今追之，可悉得。”诸将皆请行，义恭禁不许。明日，驿使至，上敕义恭悉力急追。魏师已远，义恭乃遣镇军司马檀和之向萧城。魏人先已闻之。尽杀所驱者而去。程天祚逃归。\u003cbr/\u003e\u003cbr/\u003e     魏人凡破南兖、徐、兖、豫、青、冀六州，杀掠不可胜计，丁壮者即加斩截，婴儿贯于槊上，盘舞以为戏。所过郡县，赤地无馀，春燕归，巢于林木。魏之士马死伤亦过半，国人皆尤之。\u003cbr/\u003e\u003cbr/\u003e     上每命将出师，常授以成律，交战日时，亦待中诏，是以将帅趑趄，莫敢自决。又江南白丁，轻进易退，此其所以败也。自是邑里萧条，元嘉之政衰矣。\u003cbr/\u003e\u003cbr/\u003e     癸酉，诏赈恤郡县民遭寇者，蠲其税调。\u003cbr/\u003e\u003cbr/\u003e     甲戌，降太尉义恭为骠骑将军、开府仪同三司。\u003cbr/\u003e\u003cbr/\u003e     戊寅，魏主济河。\u003cbr/\u003e\u003cbr/\u003e     辛巳，降镇军将军武陵王骏为北中郎将。\u003cbr/\u003e\u003cbr/\u003e     壬午，上如瓜步。是日，解严。\u003cbr/\u003e\u003cbr/\u003e     初，魏中书学生卢度世，玄之子也，坐崔浩事亡命匿高阳郑罴家。吏囚罴子，掠治之。罴戒其子曰：“君子杀身成仁，虽死不可言。”其子奉父命，吏以火爇其体，终不言而死。及魏主临江，上遣殿上将军黄延年使于魏，魏主问曰：“卢度世亡命，已应至彼。”延年曰：“都下不闻有度世也。”魏主乃赦度世及其族逃亡籍没者。度世自出，魏主以为中书侍郎。度世为其弟娶郑罴妹以报德。\u003cbr/\u003e\u003cbr/\u003e     三月，乙酉，帝还宫。\u003cbr/\u003e\u003cbr/\u003e     己亥，魏主还平城，饮至告庙，以降民五万馀家分置近畿。\u003cbr/\u003e\u003cbr/\u003e     初，魏主过彭城，遣人语城中曰：“食尽且去，须麦熟更来。”及期，江夏王义恭议欲芟麦翦苗，移民堡聚。镇军录事参军王孝孙曰：“虏不能复来，既自可保；如其更至，此议亦不可立。百姓闭在内城，饥馑日久，方春之月，野采自资；一入堡聚，饿死立至，民知必死，何可制邪！虏若必来，芟麦无晚。”四坐默然，莫之敢对。长史张畅曰：孝孙之议，实有可寻。“镇军府典签董元嗣侍武陵王骏之侧，进曰：王录事议不可夺。”别驾王子夏曰：此论诚然。“畅敛板白骏曰：下官欲命孝孙弹子夏。”骏曰：“王别驾有何事邪？”畅曰：芟麦移民，可谓大议，一方安危，事系于此。子夏亲为州端，曾无同异；及闻元嗣之言，则欢笑酬答。阿意左右，何以事君！子夏、元嗣皆大惭，义恭之议遂寝。\u003cbr/\u003e\u003cbr/\u003e     初，鲁宗之奔魏，其子轨为魏荆州刺史、襄阳公，镇长社。常思南归，以昔杀刘康祖及徐湛之之父，故不敢来。轨卒，子爽袭父官爵。爽少有武干，与弟秀皆有宠于魏主，秀为中书郎。既而兄弟各有罪，魏主诘责之。爽、秀惧诛，从魏主自瓜步还，至湖陆，请曰：“奴与南有仇，每兵来，常恐祸及坟墓。乞共迎丧还葬平城。”魏主许之，爽至长社，杀魏戍兵数百人，帅部曲及愿从者千馀家奔汝南。夏，四月，爽遣秀诣寿阳，奉书于南平王铄以请降。上闻之，大喜，以爽为司州刺史，镇义阳；秀为颍川太守，馀弟侄并授官爵，赏赐甚厚。魏人毁其坟墓。徐湛之以为庙算远图，特所奖纳，不敢苟申私怨，乞屏居田里；不许。青州民司马顺则自称晋室近属，聚众号齐王。梁邹戍主崔勋之诣州，五月，乙酉，顺则乘虚袭据梁邹城。又有沙门自称司马百年，亦聚众号安定王以应之。\u003cbr/\u003e\u003cbr/\u003e     壬寅，魏大赦。\u003cbr/\u003e\u003cbr/\u003e     己巳，以江夏王义恭领南兖州刺史，徙镇盱眙。增督十二州诸军事。\u003cbr/\u003e\u003cbr/\u003e     戊申，以尚书左仆射何尚之为尚书令，太子詹事徐湛之为仆射、护军将军。尚之以湛之国戚，任遇隆重，每事推之。诏湛之与尚之并受辞诉。尚之虽为令，而朝事悉归湛之。\u003cbr/\u003e\u003cbr/\u003e     六月，壬戌，魏改元正平。\u003cbr/\u003e\u003cbr/\u003e     魏主命太子少傅游雅、中书侍郎胡方回等更定律令，多所增损，凡三百九十一条。\u003cbr/\u003e\u003cbr/\u003e     魏太子晃监国，颇信任左右，又营园田，收其利。高允谏曰：“天地无私，故能覆载，王者无私，故能容养。今殿下国之储贰，万方所则，而营立私田，畜养鸡犬，乃至酤贩市廛，与民争利；谤声流布，不可追掩。夫天下者，殿下之天下，富有四海，何求而无，乃与贩夫贩妇竞此尺寸之利乎！昔虢之将亡，神赐之土田，汉灵帝私立府藏，皆有颠覆之祸；前鉴若此，甚可畏也。武王爱国、邵、齐、华，所以王天下；殷纣受飞廉、恶来，所以丧其国。今东宫俊乿不少，顷来侍御左右者，恐非在朝之选。愿殿下斥去佞邪，亲近忠良，所在田园，分给贫下，贩卖之物，以时收散；如此，则休声日至，谤议可除矣。”不听。\u003cbr/\u003e\u003cbr/\u003e     太子为政精察，而中常侍宗爱，性险暴，多不法，太子恶之。给事中仇尼道盛、侍郎任平城有宠于太子，颇用事，皆与爱不协。爱恐为道盛等所纠，遂构告其罪，魏主怒，斩道盛等于都街，东宫官属多坐死，帝怒甚。戊辰，太子以忧卒。壬申，葬金陵，谥曰景穆。帝徐知太子无罪，甚悔之。\u003cbr/\u003e\u003cbr/\u003e     秋，七月，丁亥，魏主如阴山。\u003cbr/\u003e\u003cbr/\u003e     青、冀二州刺史萧斌遣振武将军刘武之等击司马顺则、司马百年，皆斩之。癸亥，梁邹平。\u003cbr/\u003e\u003cbr/\u003e     萧斌、王玄谟皆坐退败免官。上问沈庆之曰：“斌欲斩玄谟而卿止之，何也？”对曰：“诸将奔退，莫不惧罪；自归而死，将至逃散，故止之。”\u003cbr/\u003e\u003cbr/\u003e     九月，癸巳，魏主还平城；冬，十月，庚申，复如阴山。\u003cbr/\u003e\u003cbr/\u003e     上遣使至魏，魏遣殿中将军郎法祐来修好。\u003cbr/\u003e\u003cbr/\u003e     己巳，魏上党靖王长孙道生卒。\u003cbr/\u003e\u003cbr/\u003e     十二月，丁丑，魏主封景穆太子之子瀎为高阳王；既而以皇孙世嫡，不当为藩王，乃止。时瀎生四年，聪达过人，魏主爱之，常置左右。徙秦王翰为东平王，燕王谭为临淮王，楚王建为广阳王，吴王余为南安王。\u003cbr/\u003e\u003cbr/\u003e     帝使沈庆之徙彭城流民数千家于瓜步，征北参军程天祚徙江西流民数千家于姑孰。\u003cbr/\u003e\u003cbr/\u003e     帝以吏部郎王僧绰为侍中。僧绰，昙首之子也，幼有大成之度，众皆以国器许之。好学，有思理，练悉朝典。尚帝女东阳献公主。在吏部，谙悉人物，举拔咸得其分。及为侍中，年二十九，沉深有局度，不以才能高人。帝颇以后事为念，以其年少，欲大相付托，朝政小大，皆与参焉。帝之始亲政事也，委任王华、王昙首、殷景仁、谢弘微、刘湛，次则范晔、沈演之、庾炳之，最后江湛、徐湛之、何瑀之及僧绰，凡十二人。\u003cbr/\u003e\u003cbr/\u003e     康和入朝于魏，魏主厚礼之。","cnt":0,"sort":6630053,"author":"司马光","prev":"6630052.html","next":"6630054.html","book_title":"资治通鉴","updateTimeFmt":"2024-03-28 17:25:38","category":"都市小说"}