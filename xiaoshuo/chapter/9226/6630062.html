{"id":0,"code":"6630062.html","title":"第339章 (1)","latest_chapter_name":"正文 第800章 (3)","xiao_shuo_code":"9226","content":"\u003cbr/\u003e\u003cbr/\u003e    宋纪十二（旃蒙大荒落，一年）\u003cbr/\u003e\u003cbr/\u003e     太宗明皇帝上之上\u003cbr/\u003e\u003cbr/\u003e     泰始元年乙巳，公元四六五年春，正月，乙未朔，废帝改元永光，大赦。\u003cbr/\u003e\u003cbr/\u003e     丙申，魏大赦。\u003cbr/\u003e\u003cbr/\u003e     二月，丁丑，魏主如楼烦宫。\u003cbr/\u003e\u003cbr/\u003e     自孝建以来，民间盗铸滥钱，商货不行。庚寅，更铸二铢钱，形式转细。官钱每出，民间即模效之，而更薄小，无轮郭，不磨鑢，谓之“耒子。”\u003cbr/\u003e\u003cbr/\u003e     三月，乙巳，魏主还平城。\u003cbr/\u003e\u003cbr/\u003e     夏，五月，癸卯，魏高宗殂。初，魏世祖经营四方，国颇虚耗，重以内难，朝野楚楚。高宗嗣之，与时消息，静以镇之，怀集中外，民心复安。甲辰，太子弘即皇帝位，大赦，尊皇后日皇太后。\u003cbr/\u003e\u003cbr/\u003e     显祖时年十二，侍中、车骑大将军乙浑专权，矫诏杀尚书杨保年、平阳公贾爱仁、南阳公张天度于禁中。侍中、司徒、平原王陆丽治疾于代郡温泉，乙浑使司卫监穆多侯召之。多侯谓丽曰：“浑有无君之心。今宫车晏驾，王德望素重，奸臣所忌，宜少淹留以观之；朝廷安静，然后入，未晚也。”丽曰：“安有闻君父之丧，虑患而不赴者乎！”即驰赴平城。乙浑所为多不法，丽数争之。戊申，浑又杀丽及穆多侯。多侯，寿之弟也。己酉，魏以浑为太尉、录尚书事，东安王刘尼为司徒，尚书左仆射代人和其奴为司空。殿中尚书顺阳公郁谋诛乙浑，浑杀之。\u003cbr/\u003e\u003cbr/\u003e     壬子，魏以淮南王它为镇西大将军、仪同三司，镇凉州。\u003cbr/\u003e\u003cbr/\u003e     六月，魏开酒禁。\u003cbr/\u003e\u003cbr/\u003e     壬午，加柳元景南豫州刺史，加颜师伯丹阳尹。\u003cbr/\u003e\u003cbr/\u003e     秋，七月，癸巳，魏以太尉乙浑为丞相，位居诸王上；事无大小，皆决于浑。\u003cbr/\u003e\u003cbr/\u003e     废帝幼而狷暴。及即位，始犹难太后、大臣及戴法兴等，未敢自恣。太后既殂，帝年渐长，欲有所为，法兴辄抑制之，谓帝曰：“官所为如此，欲作营阳邪！”帝稍不能平。所幸阉人华愿儿，赐与无算，法兴常加裁减，愿儿恨之。帝使愿儿于外察听风谣，愿儿言于帝曰：“道路皆言‘宫中有二天子：法兴为真天子，官为赝天子。’且官居深宫，与人物不接，法兴与太宰、颜、柳共为一体，往来门客恒有数百，内外士庶莫不畏服。法兴是孝武左右，久在宫闱；今与它人作一家，深恐此坐席非复官有。”帝遂发诏免法兴，遣还田里，仍徙远郡。八月，辛酉，赐法兴死，解巢尚之舍人。\u003cbr/\u003e\u003cbr/\u003e     员外散骑侍郎东海奚显度，亦有宠于世祖。常典作役，课督苛虐，捶扑惨毒，人皆苦之。帝常戏曰：“显度为百姓患，比当除之。”左右因唱诺，即宣旨杀之。\u003cbr/\u003e\u003cbr/\u003e     尚书右仆射、领卫尉卿、丹阳尹颜师伯居权日久，海内辐凑，骄奢淫恣，为衣冠所疾。帝欲亲朝政，庚午，以师伯为尚书左仆射，解卿、尹，以吏部尚书王彧为右仆射，分其权任。师伯始惧。\u003cbr/\u003e\u003cbr/\u003e     初，世祖多猜忌，王公、大臣，重足屏息，莫敢妄相过从。世祖殂，太宰义恭等皆相贺曰：“今日始免横死矣！”甫过山陵，义恭与柳元景、颜师伯等声乐酣饮，不舍昼夜；帝内不能平。既杀戴法兴，诸大臣无不震慑，各不自安；于是元景、师伯密谋废帝，立义恭，日夜聚谋，而持疑不能决。元景以其谋告沈庆之；庆之与义恭素不厚，又师伯常专断朝事，不与庆之参怀，谓令史曰：“沈公，爪牙耳，安得预政事！”庆之恨之，乃发其事。\u003cbr/\u003e\u003cbr/\u003e     癸酉，帝自帅羽林兵讨义恭，杀之，并其四子。断绝义恭支体，分裂肠胃，挑取眼睛，以蜜渍之，谓之“鬼目粽”。别遣使者称诏召柳元景，以兵随之。左右奔告“兵刃非常”。元景知祸至，入辞其母，整朝服乘车应召。弟车骑司马叔仁戎服，帅左右壮士欲拒命，元景苦禁之。既出巷，军士大至。元景下车受戮，容色恬然；并其八子、六弟及诸侄。获颜帅伯于道，杀之，并其六子。又杀廷尉刘德愿。改元景和，文武进位二等。遣使诛湘州刺史江夏世子伯禽。自是公卿以下，皆被捶曳如奴隶矣。\u003cbr/\u003e\u003cbr/\u003e     初，帝在东宫，多过失，世祖欲废之而立新安王子鸾，侍中袁觊盛称“太子好学，有日新之美”，世祖乃止；帝由是德之。既诛群公，欲引进觊，任以朝政，迁为吏部尚书，与尚书左丞徐爰皆以诛义恭等功，赐爵县子。\u003cbr/\u003e\u003cbr/\u003e     徐爰便僻善事人，颇涉书传，自元嘉初，入侍左右，豫参顾问；既长于附会，又饰以典文，故为太祖所任遇。大明之世，委寄尤重。时殿省旧人多见诛逐，唯爰巧于将迎，始终无迕；废帝待之益厚，群臣莫及。帝每出，常与沈庆之及山阴公主同辇，爰亦预焉。\u003cbr/\u003e\u003cbr/\u003e     山阴公主，帝姊也，适驸马都尉何戢。戢，偃之子也。公主尤淫恣，尝谓帝曰：“妾与陛下，男女虽殊，俱托体先帝。陛下六宫万数，而妾唯驸马一人，事太不均。”帝乃为公主置面首左右三十人，进爵会稽郡长公主，秩同郡王。吏部郎褚渊貌美，公主就帝请以自侍，帝许之。渊侍公主十日，备见逼迫，以死自誓，乃得免。渊，湛之之子也。\u003cbr/\u003e\u003cbr/\u003e     帝令太庙别画祖考之像，帝入庙，指高祖像曰：“渠大英雄，生擒数天子。”指太祖像曰：“渠亦不恶，但末年不免儿斫去头。”指世祖像曰：“渠大齄鼻。如何不齄？”立召画工令齄之。\u003cbr/\u003e\u003cbr/\u003e     以建安王休仁为雍州刺史，湘东王彧为南豫州刺史，皆留不遣。\u003cbr/\u003e\u003cbr/\u003e     甲戌，以司徒、扬州刺史、豫章王子尚领尚书令。乙亥，以始兴公沈庆之为侍中、太尉；庆之固辞。征青、冀二州刺史王玄谟为领军将军。\u003cbr/\u003e\u003cbr/\u003e     魏葬文成皇帝于金陵，庙号高宗。\u003cbr/\u003e\u003cbr/\u003e     九月，癸巳，帝如湖熟，戊戌，还建康。\u003cbr/\u003e\u003cbr/\u003e     新安王子鸾有宠于世祖，帝疾之。辛丑，遣使赐子鸾死，又杀其母弟南海王子师及其母妹，发殷贵妃墓；又欲掘景宁陵，太史以为不利于帝，乃止。\u003cbr/\u003e\u003cbr/\u003e     初，金紫光禄大夫谢庄为殷贵妃《诔》曰：“赞轨尧门。”帝以庄比贵妃于钩弋夫人，欲杀之。或说帝曰：“死者人之所同，一往之苦，不足为困。庄生长富贵，今系之尚方，使知天下苦剧，然后杀之，未晚也。”帝从之。\u003cbr/\u003e\u003cbr/\u003e     徐州刺史义阳王昶，素为世祖所恶，民间每讹言昶当反；是岁，讹言尤甚。废帝常谓左右曰：“我即大位以来，遂未尝戒严，使人邑邑！”昶使典签蘧法生奉表诣建康，求入朝，帝谓法生曰：“义阳与太宰谋反，我正欲讨之。今知求还，甚善！”又屡诘问法生：“义阳谋反，何故不启？”法生惧，逃还彭城；帝因此用兵。己酉，下诏讨昶，内外戒严。帝自将兵渡江，命沈庆之统诸军前驱。\u003cbr/\u003e\u003cbr/\u003e     法生至彭城，昶即聚兵反；移檄统内诸郡，皆不受命，斩昶使，将佐文武悉怀异心。昶知事不成，弃母、妻，携爱妾，夜与数十骑开北门奔魏。昶颇涉学，能属文。魏人重之，使尚公主，拜侍中、征南将军、驸马都尉，赐爵丹阳王。\u003cbr/\u003e\u003cbr/\u003e     吏部尚书袁觊，始为帝所宠任，俄而失指，待遇顿衰，使有司纠奏其罪，白衣领职。觊惧，诡辞求出。甲寅，以觊为督雍、梁等四州诸军事、雍州刺史。觊舅蔡兴宗谓之曰：“襄阳星恶，何可往？”觊曰：“白刃交前，不救流矢。’今者之行，唯愿生出虎口耳。且天道辽远，何必皆验！”\u003cbr/\u003e\u003cbr/\u003e     是时，临海王子顼为都督荆、湘等八州诸军事、荆州刺史，朝廷以兴宗为子顼长史、南郡太守，行府、州事，兴宗辞不行。觊说兴宗曰：“朝廷形势，人所共见。在内大臣，朝不保夕，舅今出居陕西，为八州行事，觊在襄、沔，地胜兵强，去江陵咫尺，水陆流通。若朝廷有事，可以共立桓、文之功，岂比受制凶狂、临不测之祸乎？今得间不去，后复求出，岂可得邪！”兴宗曰：“吾素门平进，与主上甚疏，未容有患。宫省内外，人不自保，会应有变。若内难得弭，外衅未必可量。汝欲在外求全，我欲居中免祸，各行其志，不亦善乎！”\u003cbr/\u003e\u003cbr/\u003e     觊于是狼狈上路，犹虑见追，行至寻阳，喜曰：“今始免矣。”邓琬为晋安王子勋镇军长史、寻阳内史，行江州事。觊与之款狎过常，每清闲，必尽日穷夜。觊与琬人地本殊，见者知其有异志矣。寻复以兴宗为吏部尚书。\u003cbr/\u003e\u003cbr/\u003e     戊午，解严。帝因自白下济江至瓜步。\u003cbr/\u003e\u003cbr/\u003e     沈庆之复启听民私铸钱，由是钱货乱败。千钱长不盈三寸，大小称此，谓之“鹅眼钱”；劣于此者，谓之“綖环钱”；贯之以缕，入水不沉，随手破碎。市井不复料数，十万钱不盈一掬，斗米一万，商货不行。\u003cbr/\u003e\u003cbr/\u003e     冬，十月，丙寅，帝还建康。\u003cbr/\u003e\u003cbr/\u003e     帝舅东阳太守王藻尚世祖女临川长公主。公主妒，谮藻于帝。己卯，藻下狱死。\u003cbr/\u003e\u003cbr/\u003e     会稽太守孔灵符，所至有政绩；以忤犯近臣，近臣谮之，帝遣使鞭杀灵符，并诛其二子。\u003cbr/\u003e\u003cbr/\u003e     宁朔将军何迈，瑀之子也，尚帝姑新蔡长公主。帝纳公主于后宫，谓之谢贵嫔；诈言公主薨，杀宫婢，送迈等殡葬，行丧礼。庚辰，拜贵嫔为夫人。加鸾辂龙旂，出警入跸。迈素豪侠，多养死士。谋因帝出游，废之，立晋安王子勋。事泄，十一月，壬辰，帝自将兵诛迈。\u003cbr/\u003e\u003cbr/\u003e     初，沈庆之既发颜、柳之谋，遂自昵于帝，数尽言规谏，帝浸不悦。庆之惧祸，杜门不接宾客。尝遣左右范羡至吏部尚书蔡兴宗所，兴宗使羡谓庆之曰：“公闭门绝客，以避悠悠请托者耳。如兴宗，非有求于公者也，何为见拒！”庆之使羡邀兴宗。","cnt":0,"sort":6630062,"author":"司马光","prev":"6630061.html","next":"6630063.html","book_title":"资治通鉴","updateTimeFmt":"2024-03-28 17:25:38","category":"都市小说"}