{"id":0,"code":"6630361.html","title":"第638章 (1)","latest_chapter_name":"正文 第800章 (3)","xiao_shuo_code":"9226","content":"\u003cbr/\u003e\u003cbr/\u003e    唐纪五十二（起重光大荒落，尽旃蒙作噩，凡五年）\u003cbr/\u003e\u003cbr/\u003e     德宗神武圣文皇帝十一\u003cbr/\u003e\u003cbr/\u003e     贞元十七年辛巳，公元八零一年春，正月，甲寅，韩全义至长安，窦文场为掩其败迹，上礼遇甚厚。全义称足疾，不任朝谒，遣司马崔放入对。放为全义引咎，谢无功，上曰：“全义为招讨使，能招来少诚，其功大矣，何必杀人然后为功邪！”闰月，甲戌，归夏州。韦士宗既入黔州，妄杀将吏，人心大扰。士宗惧，三月，脱身亡走。夏，四月，辛亥，以右谏议大夫裴佶为黔州观察使。\u003cbr/\u003e\u003cbr/\u003e     五月，壬戌朔，日有食之。\u003cbr/\u003e\u003cbr/\u003e     朔方邠、宁，庆节度使杨朝晟防秋于宁州，乙酉，薨。\u003cbr/\u003e\u003cbr/\u003e     初，浑瑊遣兵马使李朝寀将兵戌定平。瑊薨，朝寀请以其众隶神策军；诏许之。\u003cbr/\u003e\u003cbr/\u003e     杨朝晟疾亟，召僚佐谓曰：“朝晟必不起，朔方命帅多自本军，虽徇众情，殊非国体。宁州刺史刘南金，练习军旅，宜使摄行军，且知军事，比朝迁择帅，必无虞矣。”又以手书授监军刘英倩，英倩以闻。军士私议曰：“朝廷命帅，吾纳之，即命刘君，吾事之；若命帅于它军，彼必以其麾下来，吾属被斥矣，必拒之。”\u003cbr/\u003e\u003cbr/\u003e     己丑，上遣中使往察军情，军中多与南金。辛卯，上复遗高品薛盈珍赍诏诣宁州。六月，甲午，盈珍至军，宣诏曰：“朝寀所将本朔方军，今将并之，以壮军势，威戎狄，以李朝寀为使，南金副之，军中以为何如？”诸将皆奉诏。\u003cbr/\u003e\u003cbr/\u003e     丙申，都虞候史经言于众曰：“李公命收弓刀而送甲胄二千。”军士皆曰：“李公欲内麾下二千为腹心，吾辈妻子其可保乎！”夜，造刘南金，欲奉以为帅，南金曰：“节度使固我所欲，然非天子之命则不可，军中岂无它将乎！众曰：弓刀皆为官所收，惟军事府尚有甲兵，欲因以集事。”南金曰：“诸君不愿朝寀为帅，宜以情告敕使。若操甲兵，乃拒诏也。”命闭门不内。军士去，诣兵马使高固，固逃匿，搜得之。固曰：“诸君能用吾命则可。”众曰：“惟命。”固曰：“毋杀人，毋掠金帛。”众曰：“诺。”乃共诣监军，请奏之。众曰：“刘君既得朝旨为副帅，必挠吾事。”诈称监军命，召计事，至而杀之。戊戌，制以李朝寀为邠宁节度使。是日，宁州告变者至，上追还制书，复遣薛盈珍往诇军情。壬寅，至军，军中以高固为请，盈珍即以上旨命固知军事。或传戊戌制书至邠州，邠军惑，不知所从。奸人乘之，且为变。留后孟子周悉内精甲于府廷，日飨士卒，内以悦众心，外以威奸党。邠军无变，子周之谋也。\u003cbr/\u003e\u003cbr/\u003e     李钅奇既执天下利权，以贡献固主恩，以馈遗结权贵，恃此骄纵，无所忌惮，盗取县官财，所部官属无罪受戮者相继。浙西布衣崔善贞诣阙上封事，言宫市、进奉及盐铁之弊，因言锜不法事。上览之，不悦，命械送锜。锜闻其将至，先凿坑于道旁。己亥，善贞至，并锁械内坑中，生瘗之。远近闻之，不寒而栗。锜复欲为自全计，增广兵众，选有材力善射者谓之挽强，胡、奚杂类谓之蕃落，给赐十倍它卒。转运判官卢坦屡谏不悛，与幕傣李约等皆去之。约，勉之子也。\u003cbr/\u003e\u003cbr/\u003e     己酉，以高固为邠宁节度使。固，宿将，以宽厚得众，节度使忌之，置于散地，同列多轻侮之；及起为帅，一无所报复，由是军中遂安。\u003cbr/\u003e\u003cbr/\u003e     丁巳，成德节度使王武俊薨。\u003cbr/\u003e\u003cbr/\u003e     秋，七月，戊寅，吐蕃寇盐州。\u003cbr/\u003e\u003cbr/\u003e     辛巳，以成德节度副使王士真为节度使。\u003cbr/\u003e\u003cbr/\u003e     己丑，吐蕃陷麟州，杀刺史郭锋，夷其城郭，掠居人及党项部落而去。锋，曜之子也。僧延素为虏所得。虏将有徐舍人者，谓延素曰：“我英公之五代孙也。武后时，吾高祖建义不成，子孙流播异域，虽代居禄位典兵，然思本之心不忘，顾宗族大，无由自拨耳。今听汝归。”遂纵之。\u003cbr/\u003e\u003cbr/\u003e     上遣使敕韦皋出兵深入吐蕃以分其势，纾北边患。皋遣将将兵二万分出九道，攻吐蕃维、保、松州及栖鸡、老翁城。\u003cbr/\u003e\u003cbr/\u003e     河东节度使郑儋暴薨，不及命后事，军中喧哗，将有它变。中夜，十馀骑执兵召掌书记令狐楚至军门，诸将环之，使草遗表。楚在白刃之中，操笔立成。楚，德棻之族也。八月，戊午，以河东行军司马严绶为节度使。\u003cbr/\u003e\u003cbr/\u003e     九月，韦皋奏大破吐蕃于雅州。\u003cbr/\u003e\u003cbr/\u003e     左神策中尉窦文场致仕，以副使杨志廉代之。\u003cbr/\u003e\u003cbr/\u003e     韦皋屡破吐蕃，转战千里，凡拨城七，军镇五，焚堡百五十，斩首万馀级，捕虏六千，降户三千，遂围维州及昆明城。冬，十月，庚子，加皋检校司徒兼中书令，赐爵南康王。南诏王异牟寻虏获尤多，上遣中使慰抚之。\u003cbr/\u003e\u003cbr/\u003e     戊午，盐州刺史杜彦先弃城奔庆州。\u003cbr/\u003e\u003cbr/\u003e     贞元十八年壬午，公元八零二年春，正月，骠己摩罗思那遣其子悉利移入贡。骠国在南诏西南六千八百里，闻南诏内附而慕之。因南诏入见，仍献其乐。\u003cbr/\u003e\u003cbr/\u003e     吐蕃遣其大相兼东鄙五道节度使论莽热将兵十万解维州之围，西川兵据险设伏以待之。吐蕃至，出千人挑战，虏悉众追之，伏发，虏众大败，擒论莽热，士卒死者太半。维州、昆明竟不下，引兵还。乙亥，皋遣使献论莽热，上赦之。\u003cbr/\u003e\u003cbr/\u003e     浙乐观察使裴肃既以进奉得进，判官齐总代掌后务，刻剥以求媚又过之。三月，癸酉，诏擢总为衢州刺史。给事中长安许孟容封还诏书，曰：“衢州无它虞，齐总无殊绩，忽此超奖，深骇群情。若总必有可录，愿明书劳课，然后超资改官，以解众疑。”诏遂留中。己亥，上召孟容，慰奖之。\u003cbr/\u003e\u003cbr/\u003e     秋，七月，辛未，嘉王府咨议高弘本正牙奏事，自理逋债。乙亥，诏“公卿庶僚自今勿令正牙奏事，如有陈秦，宜延英门请对。”议者以为：“正牙奏事，自武德以来未之或改，所以达群情，讲政事。弘本无知，黜之可也，不当因人而废事。”\u003cbr/\u003e\u003cbr/\u003e     淮南节度使杜佑累表求代。冬，十月，丁亥，以刑部尚书王锷为淮南副节度使兼行军司马。\u003cbr/\u003e\u003cbr/\u003e     己酉，鄜坊节度使王栖曜薨。中军将何朝宗谋作乱，夜，纵火。都虞候裴玢潜匿不救火，旦，擒朝宗，斩之。以同州刺史刘公济为鄜坊节度使，以玢为行军司马。\u003cbr/\u003e\u003cbr/\u003e     贞元十九年癸未，公元八零三年春，二月，丁亥，名安黄军曰奉义。\u003cbr/\u003e\u003cbr/\u003e     己亥，安南牙将王季元逐其观察使裴泰，泰奔朱鸢。明日，左兵马使赵匀斩季元及其党，迎泰而复之。\u003cbr/\u003e\u003cbr/\u003e     甲辰，杜佑入朝。三月，壬子朔，以佑检校司空、同平章事；以王锷为淮南节度使。\u003cbr/\u003e\u003cbr/\u003e     鸿胪卿王权请迁献、懿二祖于德明、兴圣庙，每秂祫，正太祖东向之位；从之。\u003cbr/\u003e\u003cbr/\u003e     乙亥，以司农卿李实兼京兆尹。实为政暴戾，上爱信之。实恃恩骄傲，许人荐引，不次拜官，及诬谮斥逐，皆如期而效，士大夫畏之侧目。\u003cbr/\u003e\u003cbr/\u003e     夏，四月，泾原节度使刘昌奏请徙原州治平凉，从之。\u003cbr/\u003e\u003cbr/\u003e     乙亥，吐蕃遣其臣论颊热入贡。\u003cbr/\u003e\u003cbr/\u003e     六月，辛卯，以右神策中尉副使孙荣义为中尉，与杨志廉皆骄纵招权，依附者众，宦官之势益盛。\u003cbr/\u003e\u003cbr/\u003e     壬辰，遣右龙武大将军薛伾使于吐蕃。\u003cbr/\u003e\u003cbr/\u003e     陈许节度使上官涚薨，其婿田偁欲胁其子使袭军政。牙将王沛，亦涚之婿也，知其谋，以告监军范日用，讨擒之。乙未，以陈许行军司马刘昌裔为节度使。沛，许州人也。\u003cbr/\u003e\u003cbr/\u003e     自正月不雨至于秋七月。\u003cbr/\u003e\u003cbr/\u003e     己未，中书侍郎、同平章事齐抗以疾罢为太子宾客。\u003cbr/\u003e\u003cbr/\u003e     初，翰林待诏王伾善书，山阴王叔文善棋，俱出入东宫，娱侍太子。伾，杭州人也。叔文谲诡多计，自言读书知治道，乘间常为太子言民间疾苦。太子尝与诸侍读及叔文等论及宫市事，太子曰：“寡人方欲极言之。”众皆称赞，独叔文无言。既退，太子自留叔文，谓曰：“向者君独无言，岂有意邪？”叔文曰：“叔文蒙幸太子，有所见，敢不以闻？太子职当视膳问安，不宜言外事。陛下在位久，如疑太子收人心，何以自解！”太子大惊，因泣曰：“非先生，寡人无以知此。”逐大爱幸，与王伾相依附。叔文因为太子言：“某可为相，某可为将，幸异日用之。”密结翰林学士韦执谊及当时朝士有名而求速进者陆淳、吕温、李景俭、韩晔、韩泰、陈谏、柳宗元、刘禹锡等，定为死友。而凌准、程异等又因其党以进，日与游处，踪迹诡秘，莫有知其端者。藩镇或阴进资币，与之相结。淳，吴人，尝为左司郎中；温，渭之子，时为左拾遣；景俭，渪之孙，进士及第；晔，滉之族子；谏，尝为待御史；宗元、禹锡，时为监察御史。\u003cbr/\u003e\u003cbr/\u003e     左补阙张正一上书，得召见。正一与吏部员外郎王仲舒、主客员外郎刘伯刍等相亲善，叔文之党疑正一言己阴事，令韦执谊反谮正一等于上，云其朋党，游宴无度。九月，甲寅，正一等皆坐远贬，人莫知其由。伯刍，乃之子也。盐夏节度判官崔文先权知盐州，为政苛刻。冬，闰十月，庚戌，部将李庭俊作乱，杀而脔食之。左神策兵马使李兴幹戍盐州，杀庭俊以闻。\u003cbr/\u003e\u003cbr/\u003e     丁巳，门下侍郎、同平章事崔损薨。\u003cbr/\u003e\u003cbr/\u003e     十一月，戊寅朔，以李兴幹为盐州刺史，得专奏事，自是盐州不隶夏州。\u003cbr/\u003e\u003cbr/\u003e     十二月，庚申，以太常卿高郢为中书侍郎，吏部侍郎郑珣瑜为门下侍郎，并同平章事。珣瑜，馀庆之从父兄弟也。\u003cbr/\u003e\u003cbr/\u003e     建中初，敕京城诸使及府县系囚，每季终委御史巡案，有冤滥者以闻。近岁，北军移牒而已。监察御史崔薳遇下严察，下吏欲陷之，引以入右神策军。军使以下骇惧，具奏其状。上怒，杖薳四十，流崖州。\u003cbr/\u003e\u003cbr/\u003e     京兆尹嗣道王实务征求以给进奉，言于上曰：“今岁虽旱而禾苗甚美。”由是租税皆水免，人穷至坏屋卖瓦木、麦苗以输官。优人成辅端为谣嘲之。实奏辅端诽谤朝政，杖杀之。\u003cbr/\u003e\u003cbr/\u003e     监察御史韩愈上疏，以“京畿百姓穷困，应今年税钱及草粟等征未得者，请俟来年蚕麦。”愈坐贬阳山令。\u003cbr/\u003e\u003cbr/\u003e     贞元二十年甲申，公元八零四年春，正月，丙戌，天德军都防御团练使、丰州刺史李景略卒。初，景略尝宴僚佐，行酒者误以醯进。判官京兆任迪简以景略性严，恐行酒者获罪，强饮之，归而呕血。军士闻之泣下。及李景略卒，军士皆曰判官仁者，欲奉以为帅。监军抱置别室，军士发扃取之。监军以闻，诏以代景略。\u003cbr/\u003e\u003cbr/\u003e     吐蕃赞普死，其弟嗣立。\u003cbr/\u003e\u003cbr/\u003e     夏，四月，丙寅，名陈许军曰忠武。\u003cbr/\u003e\u003cbr/\u003e     左金吾大将军李升云将禁军镇咸阳，疾病，其子政謓与虞候上官望等谋效山东藩镇，使将士奏摄父事。六月，壬子，升云卒。甲寅，诏追削升云官爵，籍没其家。\u003cbr/\u003e\u003cbr/\u003e     昭义节度使李长荣薨，上遣中使以手诏授本军大将，但军士所附者即授之。时大将来希皓为众所服，中使将以后诏付之。希皓言于众曰：“此军取人，合是希皓，但作节度使不得。若朝廷以一束草来，希皓亦必敬事。”中使言：“面奉进止，只令此军取大将校与节铖，朝廷不别除人。”希皓固辞。兵马使卢从史其位居四，潜与监军相结，起出伍曰：“若来大夫不肯受诏，从史请且句当此军。”监军曰：“卢中丞若如此，此亦固合圣旨。”中使因探怀取诏以授之。从史捧诏，再拜舞蹈。希皓亟回挥同列，北面称贺。军士毕集，更无一言。秋，八月，己未，诏以从史为节度使。九月，太子始得风疾，不能言。\u003cbr/\u003e\u003cbr/\u003e     顺宗至德弘道大圣大安孝皇帝\u003cbr/\u003e\u003cbr/\u003e     永贞元年乙酉，公元八零五年春，正月，辛未朔，诸王、亲戚入贺德宗，太子独以疾不能来，德宗涕泣悲叹，由是得疾，日益甚。凡二十馀日，中外不通，莫知两宫安否。癸已，德宗崩。苍猝召翰林学士郑纟因、卫次公等至金銮殿草遗诏。宦官或曰：“禁中议所立尚未定。”众莫敢对。次公遽言曰：“太子虽有疾，地居冢嫡，中外属心。必不得已，犹应立广陵王。不然，必大乱。”纟因等从而和之，议始定。次公，河东人也。太子知人情忧疑，紫衣麻鞋，力疾出九仙门，召见诸军使，人心粗安。甲午，宣遗诏于宣政殿，太子缞服见百官。丙申，即皇帝位于太极殿。卫士尚疑之，企足引领而望之，曰：“真太子也！”乃喜而泣。\u003cbr/\u003e\u003cbr/\u003e     时顺宗失音，不能决事，常居宫中施帘帷，独宦官李忠言、昭容牛氏侍左右。百官奏事，自帷中可其奏。自德宗大渐，王伾先入，称诏召王叔文，坐翰林中使决事。伾以叔文意入言于忠言，称诏行下，外初无知者。以杜佑摄冢宰。二月，癸卯，上始朝百官于紫宸门。\u003cbr/\u003e\u003cbr/\u003e     己酉，加义武节度使张茂昭同平章事。\u003cbr/\u003e\u003cbr/\u003e     辛亥，以吏部郎中韦执谊为尚书左丞、同平章事。王叔文欲专国政，首引执谊为相，己用事于中，与相唱和。\u003cbr/\u003e\u003cbr/\u003e     壬子，李师古发兵屯西境以胁滑州。时告哀使未至诸道，义成牙将有自长安还得遗诏者，节度使李元素以师古邻道，欲示无外，遣使密以遗诏示之。师古欲乘国丧侵噬邻境，乃集将士谓曰：“圣上万福，而元素忽传遗诏，是反也，宜击之。”遂杖元素使者，发兵屯曹州，且告假道于汴。宣武节度使韩弘使谓曰：“汝能越吾界而为盗邪！有以相待，毋为空言！”元素告急，弘使谓曰：“吾在此，公安无恐。”或告曰：“翦棘夷道，兵且至矣，请备之。”弘曰：“兵来，不除道也。”不为之应。师古诈穷变索，且闻上即位，乃罢兵。元素表请自贬。朝廷两慰解之。元素，泌之族弟也。\u003cbr/\u003e\u003cbr/\u003e     吴少诚以牛皮鞋材遗师古，师古以盐资少诚，潜过宣武界，事觉，弘皆留，输之库，曰：“此于法不得以私相馈。”师古等皆惮之。","cnt":0,"sort":6630361,"author":"司马光","prev":"6630360.html","next":"6630362.html","book_title":"资治通鉴","updateTimeFmt":"2024-03-28 17:25:38","category":"都市小说"}