{"id":0,"code":"6630050.html","title":"第327章 (1)","latest_chapter_name":"正文 第800章 (3)","xiao_shuo_code":"9226","content":"\u003cbr/\u003e\u003cbr/\u003e    宋纪七（起强圉大渊献，尽上章摄提格，凡四年）\u003cbr/\u003e\u003cbr/\u003e     太祖文皇帝中之下\u003cbr/\u003e\u003cbr/\u003e     元嘉二十四年丁亥，公元四四七年春，正月，甲戌，大赦。\u003cbr/\u003e\u003cbr/\u003e     魏吐京胡及山胡曹仆浑等反；二月，征东将军武昌王提等讨平之。\u003cbr/\u003e\u003cbr/\u003e     癸未，魏主如中山。\u003cbr/\u003e\u003cbr/\u003e     魏师之克敦煌也，沮渠牧犍使人斫开府库，取金玉及宝器，因不复闭。小民争入盗取之，有司索盗不获。至是，牧犍所亲及守藏者告之，且言牧犍父子多蓄毒药，潜杀人前后以百数；姊妹皆学左道。有司索牧犍家，得所匿物。魏主大怒，赐沮渠昭仪死，并诛其宗族，唯沮渠祖以先降得免。又有告牧犍犹与故臣民交通谋反者，三月，魏主遣崔浩就第赐牧犍死，谥曰哀王。\u003cbr/\u003e\u003cbr/\u003e     魏人徙定州丁零三千家于平城。\u003cbr/\u003e\u003cbr/\u003e     六月，魏西征诸将扶风公处真等八人，坐盗没军资及虏掠赃各千万计，并斩之。\u003cbr/\u003e\u003cbr/\u003e     初，上以货重物轻，改铸四铢钱。民多翦凿古钱，取铜盗铸。上患之。录尚书事江夏王义恭建议，请以大钱一当两。右仆射何尚之议曰：“夫泉贝之兴，以估货为本，事存交易，岂假多铸！数少则币重，数多则物重，多少虽异，济用不殊。况复以一当两，徒崇虚价者邪？若今制遂行，富人之赀自倍，贫者弥增其困，惧非所以使之均壹也。”上卒从义恭议。\u003cbr/\u003e\u003cbr/\u003e     秋，八月，乙未，徐州刺史衡阳文王义季卒。义季自彭城王义康之贬，遂纵酒不事事。帝以书诮责，且戒之，义季犹酣饮自若，以至成疾而终。\u003cbr/\u003e\u003cbr/\u003e     魏乐安宣王范卒。\u003cbr/\u003e\u003cbr/\u003e     冬，十月，壬午，胡藩之子诞世杀豫章太守桓隆之，据郡反，欲奉前彭城王义康为主；前交州刺史檀和之去官归，过豫章，击斩之。\u003cbr/\u003e\u003cbr/\u003e     十一月，甲寅，封皇子浑为汝阴王。\u003cbr/\u003e\u003cbr/\u003e     十二月，魏晋王伏罗卒。\u003cbr/\u003e\u003cbr/\u003e     杨文德据葭芦城，招诱氐、羌，武都等五郡氐皆应之。\u003cbr/\u003e\u003cbr/\u003e     元嘉二十五年戊子，公元四四八年春，正月，魏仇池镇将皮豹子帅诸军击之。文德兵败，弃城奔汉中。豹子收其妻子、僚属、军资及杨保宗所尚魏公主而还。\u003cbr/\u003e\u003cbr/\u003e     初，保宗将叛，公主劝之。或曰：“奈何叛父母之国？”公主曰：“事成，为一国之母，岂比小县公主哉！”魏主赐之死。\u003cbr/\u003e\u003cbr/\u003e     杨文德坐失守，免官，削爵土。\u003cbr/\u003e\u003cbr/\u003e     二月，癸卯，魏主如定州，罢塞围役者；遂如上党，诛潞县叛民二千馀家，徙河西离石民五千馀家于平城。\u003cbr/\u003e\u003cbr/\u003e     闰月，己酉，帝大蒷于宣武场。\u003cbr/\u003e\u003cbr/\u003e     初，刘湛既诛，庾炳之遂见宠任，累迁吏部尚书，势倾朝野。炳之无文学，性强急轻浅。既居选部，好诟詈宾客，且多纳货赂，士大夫皆恶之。\u003cbr/\u003e\u003cbr/\u003e     炳之留令史二人宿于私宅，为有司所纠。上薄其过，欲不问。仆射何尚之因极陈炳之之短曰：“炳之见人有烛盘、佳驴，无不乞匄；选用不平，不可一二；交结朋党，构扇是非，乱俗伤风，过于范晔，所少，贼一事耳。纵不加罪，故宜出之。”上欲以炳之为丹阳尹。尚之曰：“炳之蹈罪负恩，方复有尹京赫赫之授，乃更成其形势也。古人云：‘无赏无罚，虽尧、舜不能为治。’臣昔启范晔，亦惧犯颜，苟曰愚怀，九死不悔。历观古今，未有众过藉藉，受货数百万，更得高官厚禄如炳之者也。”上乃免炳之官，以徐湛之为丹阳尹。彭城太守王玄谟上言：“彭城要兼水陆，请以皇子抚临州事。”夏，四月，乙卯，以武陵王骏为安北将军、徐州刺史。\u003cbr/\u003e\u003cbr/\u003e     五月，甲戌，魏以交趾公韩拔为鄯善王，镇鄯善，赋役其民，比之郡县。\u003cbr/\u003e\u003cbr/\u003e     当两大钱行之经时，公私不以为便；己卯，罢之。\u003cbr/\u003e\u003cbr/\u003e     六月，丙寅，荆州刺史南谯王义宣进位司空。\u003cbr/\u003e\u003cbr/\u003e     辛酉，魏主如广德宫。\u003cbr/\u003e\u003cbr/\u003e     秋，八月，甲子，封皇子彧为淮阳王。\u003cbr/\u003e\u003cbr/\u003e     西域般悦国去平城万有馀里，遣使诣魏，请与魏东西合击柔然。魏主许之，中外戒严。\u003cbr/\u003e\u003cbr/\u003e     九月，辛未，以尚书右仆射何尚之为左仆射，领军将军沈演之为吏部尚书。\u003cbr/\u003e\u003cbr/\u003e     丙戌，魏主如阴山。\u003cbr/\u003e\u003cbr/\u003e     魏成周公万度归击焉耆，大破之，焉耆王鸠尸卑那奔龟兹。魏主诏唐和与前部王车伊洛帅所部兵会度归讨西域。和说降柳驴等六城，因共击波居罗城，拔之。\u003cbr/\u003e\u003cbr/\u003e     冬，十月，辛丑，魏弘农昭王奚斤卒，子它观袭。魏主曰：“斤关西之败，罪固当死；朕以斤佐命先朝，复其爵邑，使得终天年，君臣之分亦足矣。”乃降它观爵为公。\u003cbr/\u003e\u003cbr/\u003e     癸亥，魏大赦。\u003cbr/\u003e\u003cbr/\u003e     十二月，魏万度归自焉耆西讨龟兹，留唐和镇焉耆。柳驴戍主乙直伽谋叛，和击斩之，由是诸胡咸附，西域复平。\u003cbr/\u003e\u003cbr/\u003e     魏太子朝于行宫，遂从伐柔然。至受降城，不见柔然，因积粮于城内，置戍而还。\u003cbr/\u003e\u003cbr/\u003e     元嘉二十六年己丑，公元四四九年春，正月，戊辰朔，魏主飨群臣于漠南。甲戌，复伐柔然。高凉王那出东道，略阳王羯儿出西道，魏主与太子出涿邪山，行数千里。柔然处罗可汗恐惧，远遁。\u003cbr/\u003e\u003cbr/\u003e     二月，己亥，上如丹徒，谒京陵。三月，丁巳，大赦。募诸州乐移者数千家以实京口。\u003cbr/\u003e\u003cbr/\u003e     庚寅，魏主还平城。\u003cbr/\u003e\u003cbr/\u003e     夏，五月，壬午，帝还建康。\u003cbr/\u003e\u003cbr/\u003e     庚寅，魏主如阴山。\u003cbr/\u003e\u003cbr/\u003e     帝欲经略中原，群臣争献策以迎合取宠。彭城太守王玄谟尤好进言，帝谓侍臣曰：“观玄谟所陈，令人有封狼居须意。”御史中丞袁淑言于上曰：“陛下今当席卷赵、魏，检玉岱宗；臣逢千载之会，愿上封禅书。”上悦。淑，耽之曾孙也。秋，七月，辛未，以广陵王诞为雍州刺史。上以襄阳外接关、河，欲广其资力，乃罢江州军府，文武悉配雍州；湘州入台租税，悉给襄阳。\u003cbr/\u003e\u003cbr/\u003e     九月，魏主伐柔然。高凉王那出东道，略阳王羯儿出中道。柔然处罗可汗悉国中精兵围那数十里；那掘堑坚守，相持数日。处罗数挑战，辄为那所败。以那众少而坚，疑大军将至，解围夜去。那引兵追之，九日九夜。处罗益惧，弃辎重，逾穹隆岭远遁。那收其辎重，引军还，与魏主会于广泽。略阳王羯儿收柔然民畜凡百馀万。自是柔然衰弱，屏迹不敢犯魏塞。冬，十二月，戊申，魏主还平城。\u003cbr/\u003e\u003cbr/\u003e     沔北诸山蛮寇雍州，建威将军沈庆之帅后军中兵参军柳元景、随郡太守宗悫等二万人讨之，八道俱进。先是，诸将讨蛮者皆营于山下以迫之，蛮得据山发矢石以击，官军多不利。庆之曰：“去岁蛮田大稔，积谷重岩，不可与之旷日相守也。不若出其不意，冲其腹心，破之必矣。”乃命诸军斩木登山，鼓噪而前，群蛮震恐。因其恐而击之，所向奔溃。\u003cbr/\u003e\u003cbr/\u003e     元嘉二十七年庚寅，公元四五零年春，正月，乙酉，魏主如洛阳。\u003cbr/\u003e\u003cbr/\u003e     沈庆之自冬至春，屡破雍州蛮。因蛮所聚谷以充军食，前后斩首三千级，虏二万八千馀口，降者二万五千馀户。幸诸山大羊蛮凭险筑城，守御甚固。庆之击之，命诸军连营于山中，开门相通，各穿池于营内，朝夕不外汲。顷之，风甚，蛮潜兵夜来烧营。诸军以池水沃火，多出弓弩夹射之，蛮兵散走。蛮所据险固，不可攻，庆之乃置六戍以守之。久之，蛮食尽，稍稍请降；悉迁于建康以为营户。\u003cbr/\u003e\u003cbr/\u003e     魏主将入寇。二月，甲午，大猎于梁川。帝闻之，敕淮、泗诸郡：“若魏寇小至，则各坚守；大至，则拔民归寿阳。”边戍侦候不明，辛亥，魏主自将步骑十万奄至。南顿太守郑琨、颍川太守郭道隐并弃城走。\u003cbr/\u003e\u003cbr/\u003e     是时，豫州刺史南平王铄镇寿阳，遣左军行参军陈宪行汝南郡事，守悬瓠，城中战士不满千人，魏主围之。\u003cbr/\u003e\u003cbr/\u003e     三月，以军兴，减内外百官俸三分之一。\u003cbr/\u003e\u003cbr/\u003e     魏人昼夜攻悬瓠，多作高楼，临城以射之，矢下如雨。城中负户以汲，施大钩于冲车之端以牵楼堞，坏其南城。陈宪内设女墙，外立木栅以拒之。魏人填堑，肉薄登城，宪督厉将士苦战，积尸与城等。魏人乘尸上城。短兵相接，宪锐气愈奋，战士无不一当百，杀伤万计，城中死者亦过半。\u003cbr/\u003e\u003cbr/\u003e     魏主遣永昌王仁将步骑万馀，驱所掠六郡生口北屯汝阳。时徐州刺史武陵王骏镇彭城，帝遣间使命骏发骑，赍三日粮袭之。骏发百里内马得千五百匹，分为五军，遣参军刘泰之帅安北骑兵行参军垣谦之、田曹行参军臧肇之、集曹行参军尹定、武陵左常侍杜幼文、殿中将军程天祚等将之，直趋汝阳。魏人唯虎救兵自寿阳来，不备彭城。丁酉，泰之等潜进击之，杀三千馀人，烧其辎重，魏人奔散，诸生口悉得东走。魏人侦知泰之等兵无后继，复引兵击之。垣谦之先退，士卒惊乱，弃仗走。泰之为魏人所杀，肇之溺死，天祚为魏所擒，谦之、定、幼文及士卒免者九百馀人，马还者四百匹。\u003cbr/\u003e\u003cbr/\u003e     魏主攻悬瓠四十二日，帝遣南平内史臧质诣寿阳，与安蛮司马刘康祖共将兵救悬瓠。魏主遣殿中尚书任城公乞地真逆拒之。质等击斩乞地真。康祖，道锡之从兄也。\u003cbr/\u003e\u003cbr/\u003e     夏，四月，魏主引兵还。癸卯，至平城。\u003cbr/\u003e\u003cbr/\u003e     壬子，安北将军武陵王骏降号镇军将军，垣谦之伏诛，尹定、杜幼文付尚方；以陈宪为龙骧将军、汝南、新蔡二郡太守。\u003cbr/\u003e\u003cbr/\u003e     魏主遗帝书曰：前盖吴反逆，扇动关、陇。彼复使人就而诱之，丈夫遗以弓矢，妇人遗以环钏；是曹正欲谲诳取赂，岂有远相服从之理！为大丈夫，何不自来取之，而以货诱我边民？募往者复除七年，是赏奸也。我今来至此土所得多少，孰与彼前后得我民邪？\u003cbr/\u003e\u003cbr/\u003e     彼若欲存刘氏血食者，当割江以北输之，摄守南渡。如此，当释江南使彼居之。不然，可善敕方镇、刺史、守宰严供帐之具，来秋当往取扬州。大势已至，终不相纵。彼往日北通蠕蠕，西结赫连、沮渠、吐谷浑，东连冯私、高丽。凡此数国，我皆灭之。以此而观，彼岂能独立！\u003cbr/\u003e\u003cbr/\u003e     蠕蠕吴提、吐贺真皆已死，我今北征，先除有足之寇。彼若不从命，来秋当复往取之；以彼无足，故不先讨耳。我往之日，彼作何计，为握堑自守，为筑垣以自障也？我当显然往取扬州，不若彼翳行窃步也。彼来侦谍，我已擒之，复纵还。其人目所尽见，委曲善问之。\u003cbr/\u003e\u003cbr/\u003e     彼前使裴方明取仇池，既得之，疾其勇功，已不能容；有臣如此尚杀之，乌得与我校邪！彼非我敌也。彼常欲与我一交战，我亦不痴，复非苻坚，何时与彼交战？昼则遣骑围绕，夜则离彼百里外宿；吴人正有斫营伎，彼募人以来，不过行五十里，天已明矣。彼募人之首，岂得不为我有哉！\u003cbr/\u003e\u003cbr/\u003e     “彼公时旧臣虽老，犹有智策，知今已杀尽，岂非天资我邪！取彼亦不须我兵刃，此有善咒婆罗门，当使鬼缚以来耳。”\u003cbr/\u003e\u003cbr/\u003e     侍中、左卫将军江湛迁吏部尚书。湛性公廉，与仆射徐湛之并为上所宠信，时称“江徐”。\u003cbr/\u003e\u003cbr/\u003e     魏司徒崔浩，自恃才略及魏主所宠任，专制朝权，尝荐冀、定、相、幽、并五州之士数十人，皆起家为郡守。太守晃曰：“先征之人，亦州郡之选也；在职已久，勤劳未答，宜先补郡县，以新征者代为郎吏。且守令治民，宜得更事者。”浩固争而遣之。中书侍郎、领著作郎高允闻之，谓东宫博士管恬曰：“崔公其不免乎！苟遂其非而校胜于上，将何以堪之！”\u003cbr/\u003e\u003cbr/\u003e     魏主以浩监秘书事，使与高允等共撰《国记》，曰：“务从实录。”著作令史闵湛、郗标，性巧佞，为浩所宠信。浩尝注《易》及《论语》、《诗》、《书》，湛、标上疏言：“马、郑、王、贾不如浩之精微，乞收境内诸书，班浩所注，令天下习业。并求敕浩注《礼传》，令后生得观正义。”浩亦荐湛、标有著述才。湛、标又劝浩刊所撰《国史》于石，以彰直笔。高允闻之，谓著作郎宗钦曰：“湛、标所营，分寸之间，恐为崔门万世之祸，吾徒亦无噍类矣！”浩竟用湛、标议，刊石立于郊坛东，方百步，用功三百万。浩书魏之先世，事皆详实，列于衢路，往来见者咸以为言。北人无不忿恚，相与谮浩于帝，以为暴扬国恶。帝大怒，使有司案浩及秘书郎吏等罪状。\u003cbr/\u003e\u003cbr/\u003e     初，辽东公翟黑子有宠于帝，奉使并州，受布千匹。事觉，黑子谋于高允曰：“主上问我，当以实告，为当讳之？”允曰：“公帷幄宠臣，有罪首实，庶或见原，不可重为欺罔也。”中书侍郎崔览、公孙质曰：“若首实，罪不可测，不如讳之”黑子怨允曰：“君奈何诱人就死地！”入见帝，不以实对，帝怒，杀之。帝使允授太子经。及崔浩被收，太子召允至东宫，因留宿。明旦，与俱入朝，至宫门，谓允曰：“入见至尊，吾自导卿；脱至尊有问，但依吾语。”允曰：“为何等事也？”太子曰：“人自知之。”太子见帝言“高允小心真密旦微贱；制由崔浩，请赦其死。”帝召允，问曰：“国书》皆浩所为乎？”对曰：“太祖记》，前著作郎邓渊所为；《先帝记》及《今记》，臣与浩共为之。然浩所领事多，总裁而已；至于著述，臣多于浩。”帝怒曰：“允罪甚于浩，何以得生！”太子惧，曰：“天威严重，允小臣，迷乱失次耳。臣向问，皆云浩所为。”帝问允：“信如东官所言乎？”对曰：“臣罪当灭族，不敢虚妄。殿下以臣侍讲日久，哀臣，欲匄其生耳，实不问臣，臣亦无此言，不敢迷乱。”帝顾谓太子曰：“直哉！此人情所难，而允能为之！临死不易辞，信也：为臣不欺君，贞也。宜特除其罪以旌之。”遂赦之。\u003cbr/\u003e\u003cbr/\u003e     于是召浩前，临诘之。浩惶惑不能对。允事事申明，皆有条理。帝命允为诏，诛浩及僚属宗钦、段承根等，下至僮吏，凡百二十八人，皆夷五族；允持疑不为。帝频使催切，允乞更一见，然后为诏。帝引使前，允曰：“浩之所坐，若更有馀衅，非臣敢知；若直以触犯，罪不至死。”帝怒，命武士执允。太子为之拜请，帝意解，乃曰：“无斯人，当更有数千口死矣。”\u003cbr/\u003e\u003cbr/\u003e     六月，己亥，诏诛清河崔氏与浩同宗者无远近，及浩姻家范阳卢氏、太原郭氏、河东柳氏，并夷其族，馀皆止诛其身。执浩置槛内，送城南，卫士数十人溲其上，呼声嗷嗷，闻于行路。宗钦临刑叹曰：“高允其殆圣乎！”","cnt":0,"sort":6630050,"author":"司马光","prev":"6630049.html","next":"6630051.html","book_title":"资治通鉴","updateTimeFmt":"2024-03-28 17:25:38","category":"都市小说"}