{"id":0,"code":"6630060.html","title":"第337章 (1)","latest_chapter_name":"正文 第800章 (3)","xiao_shuo_code":"9226","content":"\u003cbr/\u003e\u003cbr/\u003e    宋纪十一（起屠维大渊献，尽阏逢执徐，凡六年）\u003cbr/\u003e\u003cbr/\u003e     世祖孝武皇帝下\u003cbr/\u003e\u003cbr/\u003e     大明三年己亥，公元四五九年春，正月，己巳朔，兖州兵与魏皮豹子战于高平，兖州兵不利。\u003cbr/\u003e\u003cbr/\u003e     己丑，以骠骑将军柳元景为尚作令，右仆射刘遵考为领军将军。\u003cbr/\u003e\u003cbr/\u003e     己酉，魏河南公伊卒。\u003cbr/\u003e\u003cbr/\u003e     三月，乙卯，以扬州六郡为王畿，更以东扬州为扬州，徙治会稽，犹以星变故也。\u003cbr/\u003e\u003cbr/\u003e     三月，庚寅，以义兴太守垣阆为兖州刺史。阆，遵之子也。\u003cbr/\u003e\u003cbr/\u003e     夏，四月，乙巳，魏主立其弟子推为京兆王。\u003cbr/\u003e\u003cbr/\u003e     竟陵王诞知上意忌之，亦潜为之备；因魏人入寇，修城浚隍，聚粮治仗。诞记室参军江智渊知诞有异志，请假先还建康，上以为中书侍郎。智渊，夷之弟子也，少有操行。沈怀文每称之曰：“人所应有尽有，人所应无尽无者，其唯江智渊乎！”\u003cbr/\u003e\u003cbr/\u003e     是时，道路皆云诞反。会吴郡民刘成上书称：“息道龙昔事诞，见诞在石头城修乘舆法物，习唱警跸。道龙忧惧，私与伴侣言之，诞杀道龙。”又豫章民陈谈之上书称：“弟咏之在诞左右，见诞疏陛下年纪姓讳，往巫郑师怜家祝诅，咏之密以启闻，诞诬讠永之乘酒骂詈，杀之。”上乃令有司奏诞罪恶，请收付廷尉治罪。乙卯，诏贬诞爵为侯，遣之国。诏书未下，先以羽林禁兵配兖州刺史垣阆，使以之镇为名。与给事中戴明宝袭诞。\u003cbr/\u003e\u003cbr/\u003e     阆至广陵，诞未悟也。明宝夜报诞典签蒋成，使明晨开门为内应。成以告府舍人许宗之，宗之入告诞；诞惊起，呼左右及素所畜养数百人执蒋成，勒兵自卫。天将晓，明宝与阆帅精兵数百人猝至，而门不开；诞已列兵登陴，自在门上斩蒋成，赦作徒、系囚，开门击阆，杀之，明宝从间道逃还。诏内外纂严。以始兴公沈庆之为车骑大将军、开府仪同三司、南兖州刺史，将兵讨诞。甲子，上亲总禁兵顿宣武堂。\u003cbr/\u003e\u003cbr/\u003e     司州刺史刘季之，诞故将也，素与都督宗悫有隙，闻诞反，恐为悫所害，委官，间道自归朝廷。至盱眙，盱眙太守郑瑗疑季之与诞同谋，邀杀之。\u003cbr/\u003e\u003cbr/\u003e     沈庆之至欧阳，诞遣庆之宗人沈道愍赍书说庆之，饷以玉环刀。庆之遣道愍返，数以罪恶。诞焚郭邑，驱居民悉使入城，闭门自守，分遣书檄，邀结远近，时山阳内史梁旷，家在广陵，诞执其妻子，遣使邀旷，旷斩使拒之；诞怒，灭其家。\u003cbr/\u003e\u003cbr/\u003e     诞奉表投之城外曰：“陛下信用谗言，遂令无名小人来相掩袭；不任枉酷，即加诛翦。雀鼠贪生，仰违诏敕。今亲勒部曲，镇抜徐、兖。先经何福，同生皇家？今有何愆，便成胡、越？陵锋奋戈，万没岂顾；荡定之期，冀在旦夕。”又曰：“陛下宫帷之丑，岂可三缄！”上大怒，凡诞左右、腹心、同籍、期亲在建康者并诛之，死者以千数，或有家人已死，方自城内出奔者。\u003cbr/\u003e\u003cbr/\u003e     庆之至城下，诞登楼谓之曰：“沈公垂白之年，何苦来此！”庆之曰：“朝廷以君狂愚，不足劳少壮故耳。”\u003cbr/\u003e\u003cbr/\u003e     上虑诞奔魏，使庆之断其走路。庆之移营白土，去城十八里，又进军新亭。豫州刺史宗悫、徐州刺史刘道隆并帅众来会；兖州刺史沈僧明，庆之兄子也，亦遣兵助庆之。先是诞诳其众，云“宗悫助我”；悫至，绕城曜马呼曰：“我，宗悫也！”\u003cbr/\u003e\u003cbr/\u003e     诞见众军大集，欲弃城北走，留中兵参军申灵赐守广陵，自将步骑数百人，亲信并自随，声云出战，邪趋海陵道。庆之遣龙骧将军武念追之。诞行十馀里，众皆不欲去，互请诞还城。诞曰：“我还易耳，卿能为我尽力乎？”众皆许诺，诞乃复还，筑坛歃血以誓众，凡府州文武皆加秩。以主簿刘琨之为中兵参军；琨之，遵考之子也，辞曰：“忠孝不得并。琨之老父在，不敢承命。”诞囚之十馀日，终不受，乃杀之。\u003cbr/\u003e\u003cbr/\u003e     右卫将军垣护之、虎贲中郎将殷孝祖等击魏还，至广陵，上并使受庆之节度。庆之进营，逼广陵城。诞饷庆之食，提挈者百馀人，出自北门；庆之不开视，悉焚之。诞于城上授函表，请庆之为送，庆之曰：“我受诏讨贼，不得为汝送表。汝必欲归死朝廷，自应开门遣使，吾为汝护送。”\u003cbr/\u003e\u003cbr/\u003e     东扬州刺史颜竣遭母忧，送丧还都，上恩待犹厚，竣时对亲旧有怨言，或语及朝廷得失。会王僧达得罪，疑竣谮之；将死，具陈竣前后怨望诽谤之语。上乃使御史中丞庾微之劾奏，免竣官。竣愈惧，上启陈谢，且请生命；上益怒，诏答曰：“卿讪讦怨愤，已孤本望；乃复过烦思虑，惧不自全，岂为下事上诚节之至邪！”及竟陵王诞反，上遂诬竣与诞通谋，五月，收竣付廷尉，先折其足，然后赐死。妻子徙交州，至宫亭湖，复沉其男口。\u003cbr/\u003e\u003cbr/\u003e     六月，戊申，魏主如阴山。\u003cbr/\u003e\u003cbr/\u003e     上命沈庆之为三烽于桑里，若克外城，举一烽，克内城，举两烽，擒刘诞，举三烽；玺书督趣，前后相继。庆之焚其东门，塞堑，造攻道，立行楼、土山并诸攻具，值久雨，不得攻城。上使御史中丞庾微之奏免庆之官，诏勿问，以激之。自四月至于秋七月，雨止，城犹未拔。上怒，命太史择日，将自济江讨诞；太宰义恭固谏。乃止。\u003cbr/\u003e\u003cbr/\u003e     诞初闭城拒使者，记室参军山阴贺弼固谏，诞怒，抽刀向之，乃止。诞遣兵出战，屡败，将佐多逾城出降。或劝弼宜早出，弼曰：“公举兵向朝廷，此事既不可从；荷公厚恩，又义无违背，唯当以死明心耳！”乃饮药自杀。参军何康之等谋开门纳官军，不果，斩关出降。诞为高楼，置康之母于其上，暴露之，不与食；母呼康之，数日而死。诞以中军长济阳范义为左司马。义母妻子皆在城内，或谓义曰：“事必不振，子其行乎！”义曰：“吾，人吏也；子不可以弃母，吏不可以叛君。必若何康之而活，吾弗为也。”\u003cbr/\u003e\u003cbr/\u003e     沈庆之帅众攻城，身先士卒，亲犯矢石，乙巳，克其外城；乘胜而进，又克小城。诞闻兵入，走趋后园，队主沈胤之等追及之，击伤诞，坠水，引出，斩之。诞母、妻皆自杀。\u003cbr/\u003e\u003cbr/\u003e     上闻广陵平，出宣阳门，敕左右皆呼万岁。侍中蔡兴宗陪辇，上顾曰：“卿何独不呼？”兴宗正色曰：“陛下今日正应涕泣行诛，岂得皆称万岁！”上不悦。\u003cbr/\u003e\u003cbr/\u003e     诏贬诞姓留氏，广陵城中士民，无大小悉命杀之。沈庆之请自五尺以下全之，其馀男子皆死，女子以为军赏；犹杀三千馀口。长水校尉宗越临决，皆先刳肠抉眼，或笞面鞭腹，苦酒灌创，然后斩之，越对之，欣欣若有所得。上聚其首于石头南岸为京观，侍中沈怀文谏，不听。初，诞自知将败，使黄门吕昙济与左右素所信者将世子景粹匿于民间，谓曰：“事若不济，思相全脱；如其不免，可深埋之。”各分以金宝赍送。既出门，并散走；唯昙济不去，携负景粹十馀日，捕得，斩之。\u003cbr/\u003e\u003cbr/\u003e     临川内史羊璿坐与诞素善，下狱死。\u003cbr/\u003e\u003cbr/\u003e     擢梁旷为后将军，赠刘琨之给事黄门侍郎。\u003cbr/\u003e\u003cbr/\u003e     蔡兴宗奉旨慰劳广陵。兴宗与范义素善，收敛其尸，送丧归豫章。上谓曰：“卿何敢故触王宪？”兴宗抗言对曰：“陛下自杀贼，臣自葬故交，何不可之有！”上有惭色。\u003cbr/\u003e\u003cbr/\u003e     宗越治军严，善为营陈。每数万人止顿，越自骑马前行，使军人随其后，马止营合，未尝参差。\u003cbr/\u003e\u003cbr/\u003e     辛未，大赦。\u003cbr/\u003e\u003cbr/\u003e     丙子，以丹阳尹刘秀之为尚书右仆射。\u003cbr/\u003e\u003cbr/\u003e     丙戌，以南兖州刺史沈庆之为司空，刺史如故。\u003cbr/\u003e\u003cbr/\u003e     八月，庚戌，魏主如云中；壬戌，还平城。\u003cbr/\u003e\u003cbr/\u003e     九月，壬辰，筑上林苑于玄武湖北。\u003cbr/\u003e\u003cbr/\u003e     初，晋人筑南郊坛于巳位，尚书右丞徐爰以为非礼。诏徙于牛头山西，直宫城之午位。及废帝即位，以旧地为吉，复还故处。帝又命尚书左丞荀万秋造五路，依金根车，加羽葆盖。\u003cbr/\u003e\u003cbr/\u003e     大明四年庚子，公元四六零年春，正月，甲子朔，魏大赦，改元和平。\u003cbr/\u003e\u003cbr/\u003e     乙亥，上耕籍田，大赦。\u003cbr/\u003e\u003cbr/\u003e     己卯，诏祀郊庙，初乘玉路。\u003cbr/\u003e\u003cbr/\u003e     庚寅，立皇子子勋为晋安王，子房为寻阳王，子顼为历阳王，子鸾为襄阳王。\u003cbr/\u003e\u003cbr/\u003e     魏散骑侍郎冯阐来聘。\u003cbr/\u003e\u003cbr/\u003e     二月，魏卫将军乐安王良讨河西叛胡。\u003cbr/\u003e\u003cbr/\u003e     三月，魏人寇北阴平，朱提太守杨归子击破之。\u003cbr/\u003e\u003cbr/\u003e     甲申，皇后亲桑于西郊，皇太后观礼。\u003cbr/\u003e\u003cbr/\u003e     夏，四月，魏太后常氏殂。五月，癸丑，魏葬昭太后于鸣鸡山。\u003cbr/\u003e\u003cbr/\u003e     丙戌，尚书左仆射褚湛之卒。\u003cbr/\u003e\u003cbr/\u003e     吐谷浑王拾寅两受宋、魏爵命，居止出入，拟于王者，魏人忿之。定阳侯曹安表：“拾寅今保白兰，若分军出其左右，必走保南山，不过十日，人畜乏食，可一举而定。”六月，甲午，魏遣征西大将军阳平王新成等督统万、高平诸军出南道，南郡公中山李惠等督凉州诸军出北道，以击吐谷浑。\u003cbr/\u003e\u003cbr/\u003e     魏崔浩之诛也，史官遂废，至是复置。\u003cbr/\u003e\u003cbr/\u003e     河西叛胡诣长安首罪，魏遣使者安慰之。\u003cbr/\u003e\u003cbr/\u003e     秋，七月，遣使如魏。\u003cbr/\u003e\u003cbr/\u003e     甲戌，开府仪同三司何尚之卒。\u003cbr/\u003e\u003cbr/\u003e     壬午，魏主如河西。\u003cbr/\u003e\u003cbr/\u003e     魏军至西平，吐谷浑王拾寅走保南山。九月，魏军济河追之，会疾疫，引还，获杂畜二十馀万。\u003cbr/\u003e\u003cbr/\u003e     庚午，魏主还平城。\u003cbr/\u003e\u003cbr/\u003e     丁亥，徒襄阳王子鸾为新安王。\u003cbr/\u003e\u003cbr/\u003e     十月，庚寅，诏沈庆之讨缘江蛮。\u003cbr/\u003e\u003cbr/\u003e     前庐陵内史周郎，言事切直，上衔之。使有司奏郎居母丧不如礼，传送宁州，于道杀之。朗之行也，侍中蔡兴宗方在直，请与朗别；坐白衣领职。\u003cbr/\u003e\u003cbr/\u003e     十一月，魏散骑侍郎卢度世等来聘。\u003cbr/\u003e\u003cbr/\u003e     是岁，上征青、冀二州刺史颜师伯为侍中。师伯以谄佞被亲任，群臣莫及，多纳货贿，家累千金。上尝与之樗蒲，上掷得雉，自谓必胜；师伯次掷，得卢，上失色。师伯遽敛子曰：“几作卢！”是日，师伯一输百万。\u003cbr/\u003e\u003cbr/\u003e     柔然攻高昌，杀沮渠安周，灭沮渠氏，以阚伯周为高昌王。高昌称王自此始。\u003cbr/\u003e\u003cbr/\u003e     大明五年辛丑，公元四六一年春，正月，戊午朔，朝贺。雪落太宰义恭衣，有六出，义恭奏以为瑞，上悦。义恭以上猜暴，惧不自容，每卑辞逊色，曲意祗奉；由是终上之世，得免于祸。\u003cbr/\u003e\u003cbr/\u003e     二月，辛卯，魏主如中山；丙午，至邺，遂如信都。\u003cbr/\u003e\u003cbr/\u003e     三月，遣使如魏。\u003cbr/\u003e\u003cbr/\u003e     魏主发并、肆州民五千人治河西猎道；辛巳，还平城。\u003cbr/\u003e\u003cbr/\u003e     夏，四月，癸巳，更以西阳王子尚为豫章王。\u003cbr/\u003e\u003cbr/\u003e     庚子，诏经始明堂，直作大殿于丙、己之地，制如太庙，唯十有二间为异。\u003cbr/\u003e\u003cbr/\u003e     雍州刺史海陵王休茂，年十七，司马新野庾深之行府事。休茂性急，欲自专处决，深之及主帅每禁之，常怀忿恨。左右张伯超有宠，多罪恶，主帅屡责之。伯超惧，说休茂曰：“主帅密疏官过失，欲以启闻，如此恐无好。”。休茂曰：“为之奈何？”伯超曰：“唯有杀行事及主帅，举兵自卫。此去都数千里，纵大事不成，不失入虏中为王。”休茂从之。\u003cbr/\u003e\u003cbr/\u003e     丙午夜，休茂与伯超等帅夹毂队，杀典签杨庆于城中，出金城，杀深之及典签戴双；征集兵众，建牙驰檄，使佐吏上己为车骑大将军、开府仪同三司，加黄钺。侍读博士荀诜谏，休茂杀之。伯超专任军政，生杀在己，休茂左右曹万期挺身斫休茂，不克而死。\u003cbr/\u003e\u003cbr/\u003e     休茂出城行营，咨议参军沈畅之等帅众闭门拒之。休茂驰还，不得入。义成太守薛继考为休茂尽力攻城，克之，斩畅之及同谋数十人。其日，参军尹玄庆复起兵攻休茂，生擒，斩之，母、妻皆自杀，同党伏诛。城中扰乱，莫相统摄。中兵参军刘恭之，秀之之弟也，众共推行府州事。继考以兵胁恭之，使作启事，言“继考立义”，自乘驿还都；上以为北中郎咨议参军，赐爵冠军侯；事寻泄，伏诛。以玄庆为射声校尉。\u003cbr/\u003e\u003cbr/\u003e     上自即位以来，抑黜诸弟；既克广陵，欲更峻其科。沈怀文曰：“汉明不使其子比光武之子，前史以为美谈。陛下既明管、蔡之诛，愿崇唐、卫之寄。”及襄阳平，太宰义恭探知上旨，复上表请裁抑诸王，不使任边州，及悉输器甲，禁绝宾客；沈怀文固谏，以为不可，乃止。\u003cbr/\u003e\u003cbr/\u003e     上畋游无度，尝出，夜还，敕开门。侍中谢庄居守，以棨信或虚，执不奉旨，须墨敕乃开。上后因燕饮，从容曰：“卿欲效郅君章邪？”对曰：“臣闻王者祭祀、畋游，出入有节。今陛下晨往宵归，臣恐不逞之徒，妄生矫诈。是以伏须神笔，乃敢开门耳。”\u003cbr/\u003e\u003cbr/\u003e     魏大旱，诏：“州郡境内，神无大小，悉洒扫致祷；俟丰登，各以其秩祭之。”于是群祀之废者皆复其旧。","cnt":0,"sort":6630060,"author":"司马光","prev":"6630059.html","next":"6630061.html","book_title":"资治通鉴","updateTimeFmt":"2024-03-28 17:25:38","category":"都市小说"}