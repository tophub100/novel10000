{"id":0,"code":"6630260.html","title":"第537章 (1)","latest_chapter_name":"正文 第800章 (3)","xiao_shuo_code":"9226","content":"\u003cbr/\u003e\u003cbr/\u003e    唐纪十八（起重光协洽，尽重光大荒落，凡十一年）\u003cbr/\u003e\u003cbr/\u003e     高宗天皇大圣大弘孝皇帝中之下\u003cbr/\u003e\u003cbr/\u003e     咸亨二年辛未，公元六七一年春，正月，甲子，上幸东都。\u003cbr/\u003e\u003cbr/\u003e     夏，四月，甲申，以西突厥阿史那都支为左骁卫大将军兼匐延都督，以安集五咄陆之众。\u003cbr/\u003e\u003cbr/\u003e     初，武元庆等既死，皇后奏以其姊子贺兰敏之为士彟之嗣，袭爵周公，改姓武氏，累迁弘文馆学士、左散骑常侍。魏国夫人之死也，上见敏之，悲泣曰：“向吾出视朝犹无恙，退朝已不救，何仓卒如此！”敏之号哭不对。后闻之，曰：“此儿疑我！”由是恶之。敏之貌美，蒸于太原王妃；及居妃丧，释衰绖，奏妓。司卫少卿杨思俭女，有殊色，上及后自选以为太子妃，昏有日矣，敏之逼而淫之。后于是表言敏之前后罪恶，请加窜逐。六月，丙子，敕流雷州，复其本姓。至韶州，以马缰绞死。朝士坐与敏之交游，流岭南者甚众。\u003cbr/\u003e\u003cbr/\u003e     秋，七月，乙未朔，高侃破高丽馀众于安市城。九月，丙申，潞州刺史徐王元礼薨。\u003cbr/\u003e\u003cbr/\u003e     冬，十一月，甲午朔，日有食之。\u003cbr/\u003e\u003cbr/\u003e     车驾自东都幸许、汝；十二月，癸酉，校猎于叶县；丙戌，还东都。\u003cbr/\u003e\u003cbr/\u003e     咸亨三年壬申，公元六七二年春，正月，辛丑，以太子右卫副率梁积寿为姚州道行军总管，将兵讨叛蛮。\u003cbr/\u003e\u003cbr/\u003e     庚戌，昆明蛮十四姓二万三千户内附，置殷、敦、总三州。\u003cbr/\u003e\u003cbr/\u003e     二月，庚午，徙吐谷浑于鄯州浩亹水南。吐谷浑畏吐蕃之强，不安其居，又鄯州地狭，寻徙灵州，以其部落置安乐州，以可汗诺曷钵为刺史。吐谷浑故地皆入于吐蕃。\u003cbr/\u003e\u003cbr/\u003e     己卯，侍中永安郡公姜恪薨。\u003cbr/\u003e\u003cbr/\u003e     夏，四月，庚午，上幸合璧宫。\u003cbr/\u003e\u003cbr/\u003e     吐蕃遣其大臣仲琮入贡，上问以吐蕃风俗，对曰：“吐蕃地薄气寒，风俗朴鲁；然法令严整，上下一心，议事常自下而起，因人所利而行之，斯所以能持久也。”上诘以吞灭吐谷浑、败薛仁贵、寇逼凉州事，对曰：“臣受命贡献而已，军旅之事，非所闻也。”上厚赐而遣之。癸未，遣都水使者黄仁素使于吐蕃。\u003cbr/\u003e\u003cbr/\u003e     秋，八月，壬午，特进高阳郡公许敬宗卒。太常博士袁思古议：“敬宗弃长子于荒徼，嫁少女于夷貊。按《谥法》，‘名与实爽曰缪，’请谥为缪。”敬宗孙太子舍人彦伯讼思古与许氏有怨，请改谥。太常博士王福畤议，以为：“谥者得失一朝，荣辱千载。若嫌隙有实，当据法推绳；如其不然，义不可夺。”户部尚书戴至德谓福畤曰：“高阳公任遇如是，保以谥之为缪？”对曰：“昔晋司空何曾既忠且孝，徒以日食万钱，秦秀谥之曰‘缪’。许敬宗忠孝不逮于曾，而饮食男女之累过之，谥之曰‘缪’，无负许氏矣。”诏集五品已上更议，礼部尚书阳思敬议：“按《谥法》，既过能改曰恭。请谥曰恭。”诏从之。敬宗尝奏流其子昂于岭南，又以女嫁蛮酋冯盎之子，多纳其货，故思古议及之。福畤，勃之父也。\u003cbr/\u003e\u003cbr/\u003e     九月，癸卯，徙沛王贤为雍王。\u003cbr/\u003e\u003cbr/\u003e     冬，十月，己未，诏太子监国。\u003cbr/\u003e\u003cbr/\u003e     壬戌，车驾发东都。\u003cbr/\u003e\u003cbr/\u003e     十一月，戊子朔，日有食之。\u003cbr/\u003e\u003cbr/\u003e     甲辰，车驾至京师。\u003cbr/\u003e\u003cbr/\u003e     十二月，高侃与高丽馀众战于白水山，破之。新罗遣兵救高丽，侃击破之。\u003cbr/\u003e\u003cbr/\u003e     癸卯，以左庶子刘仁轨同中书门下三品。太子罕接宫臣，典膳丞全椒邢文伟辄减所供膳，并上书谏太子。太子复书，谢以多疾及入侍少暇，嘉纳其意。顷之，右史缺，上曰：“邢文伟事吾子，能撤膳进谏，此直士也。”擢为右史。太子因宴集，命宫臣掷倒，次至左奉裕率王及善，及善曰：“掷倒自有伶官，臣若奉令，恐非所以羽翼殿下也。”太子谢之。上闻之，赐及善缣百匹，寻迁左千牛卫将军。\u003cbr/\u003e\u003cbr/\u003e     咸亨四年癸酉，公元六七三年春，正月，丙辰，绛州刺史郑惠王元懿薨。\u003cbr/\u003e\u003cbr/\u003e     三月，丙申，诏刘仁轨等改修国史，以许敬宗等所记多不实故也。\u003cbr/\u003e\u003cbr/\u003e     夏，四月，丙子，车驾幸九成宫。\u003cbr/\u003e\u003cbr/\u003e     闰五月，燕山道总管、右领军大将军李谨行大破高丽叛者于瓠芦河之西，俘获数千人，馀众皆奔新罗。时谨行妻刘氏留伐奴城，高丽引靺韍攻之，刘氏擐甲帅众守城，久之，虏退。上嘉其功，封燕国夫人。谨行，靺韍人突地稽之子也，武力绝人，为众夷所惮。\u003cbr/\u003e\u003cbr/\u003e     秋，七月，辛巳，婺州大水，溺死者五千人。\u003cbr/\u003e\u003cbr/\u003e     八月，辛丑，上以疟疾，令太子于延福殿受诸司启事。\u003cbr/\u003e\u003cbr/\u003e     冬，十月，壬午，中书令阎立本薨。\u003cbr/\u003e\u003cbr/\u003e     乙巳，车驾还京师。\u003cbr/\u003e\u003cbr/\u003e     十二月，丙午，弓月、疏勒二王来降。西突厥兴昔亡可汗之世，诸部离散，弓月及阿悉吉皆叛。苏定方之西讨也，擒阿悉吉以归。弓月南结吐蕃，北招咽面，共攻疏勒，降之。上遣鸿胪卿萧嗣业发兵讨之。嗣业兵未至，弓月惧，与疏勒皆入朝；上赦其罪，遣归国。\u003cbr/\u003e\u003cbr/\u003e     上元元年甲戌，公元六七四年春，正月，壬午，以左庶子、同中书门下三品刘仁轨为鸡林道大总管，卫尉卿李弼、右领军大将军李谨行副之，发兵讨新罗。时新罗王法敏既纳高丽叛众，又据百济故地，使人守之。上大怒，诏削法敏官爵；其弟右骁卫员外大将军、临海郡公仁问在京师，立以为新罗王，使归国。\u003cbr/\u003e\u003cbr/\u003e     三月，辛亥朔，日有食之。\u003cbr/\u003e\u003cbr/\u003e     贺兰敏之既得罪，皇后奏召武元爽之子承嗣于岭南，袭爵周公，拜尚衣奉御；夏，四月，辛卯，迁宗正卿。\u003cbr/\u003e\u003cbr/\u003e     秋，八月，壬辰，追尊宣简公为宣皇帝，妣张氏为宣庄皇后；懿王为光皇帝，妣贾氏为光懿皇后；太武皇帝为神尧皇帝，太穆皇后为太穆神皇后；文皇帝为太宗文武圣皇帝，文德皇后为文德圣皇后。皇帝称天皇，皇后称天后，以避先帝、先后之称。改元，赦天下。\u003cbr/\u003e\u003cbr/\u003e     戊戌，敕：“文武官三品以上服紫，金玉带；四品服深绯，金带；五品服浅绯，金带；六品服深绿，七品服浅绿，并银带；八品服深青，九品服浅青，并钅俞石带；庶人服黄，铜铁带。自非庶人，不听服黄。”\u003cbr/\u003e\u003cbr/\u003e     九月，癸丑，诏追复长孙晟、长孙无忌官爵，以无忌曾孙翼袭爵赵公，听无忌丧归，陪葬昭陵。\u003cbr/\u003e\u003cbr/\u003e     甲寅，上御翔鸾阁，观大醫。分音乐为东西朋，使雍王贤主东朋，周王显主西朋，角胜为乐。郝处俊谏曰：“二王春秋尚少，志趣未定，当推梨让枣，相亲如一。今分二朋，递相夸竞，俳优小人，言辞无度，恐其交争胜负，讥诮失礼，非所以崇礼义，劝敦睦也。”上瞿然曰：“卿远识，非众人所及也。”遽止之。是日，卫尉卿李弼暴卒于宴所，为之废醫一日。\u003cbr/\u003e\u003cbr/\u003e     冬，十一月，丙午朔，车驾发京师；己酉，校猎华山之曲武原；戊辰，至东都。\u003cbr/\u003e\u003cbr/\u003e     箕州录事参军张君澈等诬告刺史蒋王惲及其子汝南郡王炜谋反，敕通事舍人薛思贞驰传往按之。十二月，癸未，惲惶惧，自缢死。上知其非罪，深痛惜之，斩君澈等四人。\u003cbr/\u003e\u003cbr/\u003e     戊子，于阗王伏阇雄来朝。\u003cbr/\u003e\u003cbr/\u003e     辛卯，波斯王卑路斯来朝。\u003cbr/\u003e\u003cbr/\u003e     壬寅，天后上表，以为：“国家圣绪，出自玄元皇帝，请令王公以下皆习《老子》，每岁明经，准《孝经》、《论语》策试。”又请“自今父在，为母服齐衰三年。又，京官八品以上，宜量加俸禄。”及其馀便宜，合十二条。诏书褒美，皆行之。\u003cbr/\u003e\u003cbr/\u003e     是岁，有刘晓者，上疏论选，以为：“今选曹以检勘为公道，书判为得人，殊不知考其德行才能。况书判借人者众矣。又，礼部取士，专用文章为甲乙，故天下之士，皆舍德行而趋文艺，有朝登甲科而夕陷刑辟者，虽日诵万言，何关理体！文成七步，未足化人。况尽心卉木之间，极笔烟霞之际，以斯成俗，岂非大谬！夫人之慕名，如水趋下，上有所好，下必甚焉。陛下若取士以德行为先，文艺为末，则多士雷奔，四方风动矣！”\u003cbr/\u003e\u003cbr/\u003e     上元二年乙亥，公元六七五年春，正月，丙寅，以于阗国为毗沙都督府，分其境内为十州，以于阗王尉迟伏阇雄为毗沙都督。\u003cbr/\u003e\u003cbr/\u003e     辛末，吐蕃遣其大臣论吐浑弥来请和，且请与吐谷浑复修邻好；上不许。\u003cbr/\u003e\u003cbr/\u003e     二月，刘仁轨大破新罗之众于七重城，又使靺韍浮海略新罗之南境，斩获甚众。仁轨引兵还。诏以李谨行为安东镇抚大使，屯新罗之买肖城以经略之，三战皆捷，新罗乃遣使入贡，且谢罪；上赦之，复新罗王法敏官爵。金仁问中道而还，改封临海郡公。\u003cbr/\u003e\u003cbr/\u003e     三月，丁巳，天后祀先蚕于邙山之阳，百官及朝集使皆陪位。\u003cbr/\u003e\u003cbr/\u003e     上苦风眩甚，议使天后摄知国政。中书侍郎同三品郝处俊曰：“天子理外，后理内，天之道也。昔魏文帝著令，虽有幼主，不许皇后临朝，所以杜祸乱之萌也。陛下奈何以高祖、太宗之天下，不传之子孙而委之天后乎！”中书侍郎昌乐李义琰曰：“处俊之言至忠，陛下宜听之。”上乃止。\u003cbr/\u003e\u003cbr/\u003e     天后多引文学之士著作郎元万顷、左史刘祎之等，使之撰《列女传》、《臣轨》、《百僚新戒》、《乐书》，几千馀卷。朝廷奏议及百司表疏，时密令参决，以分宰相之权，时人谓之北门学士。祎之，子翼之子也。\u003cbr/\u003e\u003cbr/\u003e     夏，四月，庚辰，以司农少卿韦弘机为司农卿。弘机兼知东都营田，受诏完葺宫苑。有宦者于苑中犯法，弘机杖之，然后奏闻。上以为能，赐绢数十匹，曰：“更有犯者，卿即杖之，不必奏也。”\u003cbr/\u003e\u003cbr/\u003e     初，左千牛将军长安赵瑰尚高祖女常乐公主，生女为周王显妃。公主颇为上所厚，天后恶之。辛巳，妃坐废，幽闭于内侍省，食料给生者，防人候其突烟，已而数日烟不出，开视，死腐矣。瑰自定州刺史贬括州刺史，令公主随之官，仍绝其朝谒。\u003cbr/\u003e\u003cbr/\u003e     太子弘仁孝谦谨，上甚爱之；礼接士大夫，中外属心。天后方逞其志，太子奏请，数迕旨，由是失爱于天后。义阳、宣城二公主，萧淑妃之女也，坐母得罪，幽于掖庭，年逾三十不嫁。太子见之惊恻，遽奏请出降，上许之。天后怒，即日以公主配当上翊卫权毅、王遂古。己亥，太子薨于合璧宫，时人以为天后鸩之也。\u003cbr/\u003e\u003cbr/\u003e     壬寅，车驾还洛阳宫。五月，戊申，下诏：“朕方欲禅位皇太子，而疾遽不起，宜申往命，加以尊名，可谥为孝敬皇帝。”\u003cbr/\u003e\u003cbr/\u003e     六月，戊寅，立雍王贤为皇太子，赦天下。\u003cbr/\u003e\u003cbr/\u003e     天后恶慈州刺史杞王上金，有司希旨奏其罪；秋，七月，上金坐解官，澧州安置。\u003cbr/\u003e\u003cbr/\u003e     八月，庚寅，葬孝敬皇帝于恭陵。\u003cbr/\u003e\u003cbr/\u003e     戊戌，以戴至德为右仆射，庚子，以刘仁轨为左仆射，并同中书门下三品如故。张文瓘为侍中，郝处俊为中书令，李敬玄为吏部尚书兼左庶子，同中书门下三品如故。刘仁轨、戴志德更日受牒诉，仁轨常以美言许之，至德必据理难诘，未尝与夺，实有冤结者，密为奏辨。由是时誉皆归仁轨。或问其故，至德曰：“威福者人主之柄，人臣安得盗取之！”上闻，深重之。有老妪欲诣仁轨陈牒，误诣至德，至德览之未终，妪曰：“本谓是解事仆射，乃不解事仆射邪！归我牒！”至德笑而授之。时人称其长者。文瓘时兼大理卿，囚闻改官，皆恸哭。文瓘性严正，诸司奏议，多所纠驳，上甚委之。\u003cbr/\u003e\u003cbr/\u003e     仪凤元年丙子，公元六七六年春，正月，壬戌，徙冀王轮为相王。\u003cbr/\u003e\u003cbr/\u003e     纳州獠反，敕黔州都督发兵讨之。\u003cbr/\u003e\u003cbr/\u003e     二月，甲戌，徙安东都护府于辽东故城；先是有华人任安东官者，悉罢之。徙熊津都督府于建安故城；其百济户口先徙於徐、兖等州者，皆置于建安。\u003cbr/\u003e\u003cbr/\u003e     天后劝上封中岳；癸未，诏以今冬有事于嵩山。\u003cbr/\u003e\u003cbr/\u003e     丁亥，上幸汝州之温汤。\u003cbr/\u003e\u003cbr/\u003e     三月，癸卯，黄门侍郎来恒、中书侍郎薛元超并同中书门下三品。恒，济之兄；元超，收之子也。\u003cbr/\u003e\u003cbr/\u003e     甲辰，上还东都。\u003cbr/\u003e\u003cbr/\u003e     闰月，吐蕃寇鄯、廓、河、芳等州，敕左监门卫中郎将令狐智通发兴、凤等州兵以御之。\u003cbr/\u003e\u003cbr/\u003e     己卯，诏以吐蕃犯塞，停封中岳。乙酉，以洛州牧周王显为洮州道行军元帅，将工部尚书刘审礼等十二总管，并州大都督相王轮为凉州道行军元帅，将左卫大将军契苾何力等，以讨吐蕃。二王皆不行。\u003cbr/\u003e\u003cbr/\u003e     庚寅，车驾西还。\u003cbr/\u003e\u003cbr/\u003e     甲寅，中书侍郎李义琰同中书门下三品。\u003cbr/\u003e\u003cbr/\u003e     戊午，车驾至九成宫。\u003cbr/\u003e\u003cbr/\u003e     六月，癸亥，黄门侍郎晋陵高智周同中书门下三品。\u003cbr/\u003e\u003cbr/\u003e     秋，八月，乙未，吐蕃寇叠州。\u003cbr/\u003e\u003cbr/\u003e     壬寅，敕：“桂、广、交、黔等都督府，比来注拟土人，简择未精，自今每四年遣五品已上清正官充使，仍令御史同往注拟。”时人谓之南选。\u003cbr/\u003e\u003cbr/\u003e     九月，壬申，大理奏左威卫大将军权善才、右监门中郎将范怀义误斫昭陵柏，罪当除名；上特命杀之。大理丞太原狄仁杰奏：“二人罪不当死。”上曰：“善才等斫陵柏，我不杀则为不孝。”仁杰固执不已，上作色，令出，仁杰曰：“犯颜直谏，自古以为难。臣以为遇桀、纣则难，遇尧、舜则易。今法不至死而陛下特杀之，是法不信于人也，人何所措其手足！且张释之有言：‘设有盗长陵一抔土，陛下何以处之？’今以一株柏杀二将军，后代谓陛下为何如矣？臣不敢奉诏者，恐陷陛下于不道，且羞见释之于地下故也。”上怒稍解，二人除名，流岭南。后数日，擢仁杰为侍御史。\u003cbr/\u003e\u003cbr/\u003e     初，仁杰为并州法曹，同僚郑崇质当使绝域。崇质母老且病，仁杰曰：“彼母如此，岂可使之有万里之忧！”诣长史蔺仁基，请代之行。仁基素与司马李孝廉不叶，因相谓曰：“吾辈岂可不自愧乎！”遂相与辑睦。\u003cbr/\u003e\u003cbr/\u003e     冬，十月，车驾还京师。\u003cbr/\u003e\u003cbr/\u003e     丁酉，祫享太庙，用太学博士史璨议，秂后三年而祫，祫后二年而秂。\u003cbr/\u003e\u003cbr/\u003e     郇王素节，萧淑妃之子也，警敏好学。天后恶之，自岐州刺史左迁申州刺史。乾封初，敕曰：“素节既有旧疾，不须入朝。”而素节实无疾，自以久不得入觐，乃著《忠孝论》。王府仓曹参军张柬之因使潜封其论以进。后见之，诬以赃贿，丙午，降封翻阳王，袁州安置。\u003cbr/\u003e\u003cbr/\u003e     十一月，壬申，改元，赦天下。\u003cbr/\u003e\u003cbr/\u003e     庚寅，以李敬玄为中书令。\u003cbr/\u003e\u003cbr/\u003e     十二月，戊午，以来恒为河南道大使，薛元超为河北道大使，尚书左丞鄢陵崔知悌、国子司业郑祖玄为江南道大使，分道巡抚。\u003cbr/\u003e\u003cbr/\u003e     仪凤二年丁丑，公元六七七年春，正月，乙亥，上耕籍田。","cnt":0,"sort":6630260,"author":"司马光","prev":"6630259.html","next":"6630261.html","book_title":"资治通鉴","updateTimeFmt":"2024-03-28 17:25:38","category":"都市小说"}