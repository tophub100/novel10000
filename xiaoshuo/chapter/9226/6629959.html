{"id":0,"code":"6629959.html","title":"第236章 (2)","latest_chapter_name":"正文 第800章 (3)","xiao_shuo_code":"9226","content":"\u003cbr/\u003e\u003cbr/\u003e    三月，段末柸卒，弟牙立。\u003cbr/\u003e\u003cbr/\u003e     戊辰，立皇子衍为太子，大赦。\u003cbr/\u003e\u003cbr/\u003e     赵主曜立皇后刘氏。\u003cbr/\u003e\u003cbr/\u003e     北羌王盆句除附于赵，后赵将石佗自雁门出上郡袭之，俘三千落，获牛、马、羊百馀万而归。赵主曜遣中山王岳追之，曜屯于富平，为岳声援。岳与石佗战于河滨，斩之，后赵兵死者六千馀人，岳悉收所虏而归。\u003cbr/\u003e\u003cbr/\u003e     杨难敌袭仇池，克之，执田崧，立之于前，左右令崧拜。崧瞋目叱之曰：“氐狗！安有天子牧伯而向贼拜乎！”难敌字谓之曰：“子岱，吾当与子共定大业，子忠于刘氏，岂不能忠于我乎！”崧厉色大言曰：“贼氐，汝本奴才，何谓大业！我宁为赵鬼，不为汝臣！”顾排一人，夺其剑，前刺难敌，不中，难敌杀之。\u003cbr/\u003e\u003cbr/\u003e     都尉鲁潜以许昌叛，降于后赵。\u003cbr/\u003e\u003cbr/\u003e     夏，四月，后赵将石瞻攻兖州刺史檀斌于邹山，杀之。\u003cbr/\u003e\u003cbr/\u003e     后赵西夷中郎将王腾袭杀并州刺史崔琨、上党内史王晊据并州降赵。\u003cbr/\u003e\u003cbr/\u003e     五月，以陶侃为征西大将军、都督荆、湘、雍、梁四州诸军事、荆州刺史，荆州士女相庆。侃性聪敏恭勤，终日敛膝危坐，军府众事，检摄无遗，未尝少闲。常语人曰：“大禹圣人，乃惜寸阴；至于众人，当惜分阴，岂可但逸游荒醉！生无益于时，死无闻于后，是自弃也！”诸参佐或以谈戏废事者，命取其酒器、蒲博之具，悉投之于江，将吏则加鞭扑，曰：“樗蒲者，牧猪奴戏耳！老、庄浮华，非先王之法言，不益实用。君子当正其威仪，何有蓬头跣足，自谓宏达耶！”有奉馈者，必问其所由，若力作所致，虽微必喜，慰赐参倍；若非理得之，则切厉诃辱，还其所馈。尝出游，见人持一把未熟稻，侃问：“用此何为？”人云：“行道所见，聊取之耳。”侃大怒曰：“汝既不佃，而戏贼人稻！”执而鞭之。是以百姓勤于农作，家给人足。尝造船，其木屑竹头，侃皆令籍而掌之，人咸不解所以。后正会，积雪始晴，听事前馀雪犹湿，乃以木屑布地。及桓温伐蜀，又以侃所贮竹头作丁装船。其综理微密，皆此类也。\u003cbr/\u003e\u003cbr/\u003e     后赵将石生屯洛阳，寇掠河南，司州刺史李矩、颍川太守郭默军数败，又乏食，乃遣使附于赵。赵主曜使中山王岳将兵万五千人趣孟津，镇东将军呼延谟帅荆、司之众自崤、渑而东，欲会矩、默共攻石生。岳克孟津、石梁二戍。斩获五千馀级，进围石生于金墉。后赵中山公虎帅步骑四万，入自成皋关，与岳战于洛西。岳兵败，中流矢，退保石梁。虎作堑栅环之，遏绝内外。岳众饥甚，杀马食之。虎又击呼延谟，斩之。曜自将兵救岳，虎帅骑三万逆战。赵前军将军刘黑击虎将石聪于八特阪，大破之。曜屯于金谷，夜，军中无故大惊，士卒奔溃，乃退屯渑池。夜，又惊溃，遂归长安。六月，虎拔石梁，禽岳及其将佐八十馀人，氐、羌三千馀人，皆送襄国，坑其士卒九千人。遂攻王腾于并州，执腾，杀之，坑其士卒七千馀人。曜还长安，素服郊次，哭，七日乃入城，因愤恚成疾。郭默复为石聪所败，弃妻子南奔建康。李矩将士阴谋叛降后赵，矩不能讨，亦帅众南归。众皆道亡，惟郭诵等百馀人随之；卒于鲁阳。矩长史崔宣帅其馀众二千降于后赵。于是司、豫、徐、兖之地，率皆入于后赵，以淮为境矣。\u003cbr/\u003e\u003cbr/\u003e     赵主曜以永安王胤为大司马、大单于，徙封南阳王，置单于台于渭城，其左、右贤王以下，皆以胡、羯、鲜卑、氐、羌豪桀为之。\u003cbr/\u003e\u003cbr/\u003e     秋，七月，辛未，以尚书令郗鉴为车骑将军、都督徐、兖、青三州诸军事、兖州刺史，镇广陵。\u003cbr/\u003e\u003cbr/\u003e     闰月，以尚书左仆射荀松为光禄大夫、录尚书事，尚书邓攸为左仆射。\u003cbr/\u003e\u003cbr/\u003e     右卫将军虞胤，元敬皇后之弟也，与左卫将军南顿王宗俱为帝所亲任，典禁兵，直殿内，多聚勇士以为羽翼；王导、庾亮皆忌之，颇以为言，帝待之愈厚，宫门管钥，皆以委之。帝寝疾，亮夜有所表，从宗求钥；宗不与，叱亮使曰：“此汝家门户邪！”亮益忿之。及帝疾笃，不欲见人，群臣无得进者。亮疑宗、胤及宗兄西阳王羕有异谋，排闼入升御床，见帝流涕，言羕与宗等谋废大臣，自求辅政，请黜之；帝不纳。壬午，帝引太宰羕、司徒导、尚书令卞壸、车骑将军郗鉴、护军将军庾亮、领军将军陆晔、丹杨尹温峤，并受遗诏辅太子，更入殿将兵直宿；复拜壸右将军，亮中书令，晔录尚书事。丁亥，降遗诏。戊子，帝崩。帝明敏有机断，故能以弱制强，诛剪逆臣，克复大业。\u003cbr/\u003e\u003cbr/\u003e     己丑，太子即皇帝位，生五年矣。君臣进玺，司徒导以疾不至。卞壸正色于朝曰：“王公岂社稷之臣邪！大行在殡，嗣皇未立，宁是人臣辞疾之时也！”导闻之，舆疾而至。大赦，增文武位二等，尊庾后为皇太后。\u003cbr/\u003e\u003cbr/\u003e     群臣以帝幼冲，奏请太后依汉和熹皇后故事；太后辞让数四，乃从之。秋，九月，癸卯，太后临朝称制。以司徒导录尚书事，与中书令庾亮、尚书令卞壸参辅朝政，然事之大要皆决于亮。加郗鉴车骑大将军，陆晔左光禄大夫，皆开府仪同三司。以南顿王宗为骠骑将军，虞胤为大宗正。\u003cbr/\u003e\u003cbr/\u003e     尚书召乐广子谟为郡中正，庾珉族人怡为廷尉评，谟、怡各称父命不就。卞壸奏曰：“人无非父而生，职无非事而立，有父必有命，居职必有悔。有家各私其子，则为王者无民，君臣之道废矣。乐广、庾珉受宠圣世，身非己有，况及后嗣而可专哉！所居之职，若顺夫群心，则战戍者之父母皆当命子以不处也。”谟、怡不得已，各就职。\u003cbr/\u003e\u003cbr/\u003e     辛丑，葬明帝于武平陵。\u003cbr/\u003e\u003cbr/\u003e     冬，十一月，癸巳朔，日有食之。\u003cbr/\u003e\u003cbr/\u003e     慕容廆与段氏方睦，为段牙谋，使之徙都；牙从之，即去令支，国人不乐。段疾陆眷之孙辽欲夺其位，以徙都为牙罪，十二月，帅国人攻牙，杀之，自立。段氏自务勿尘以来，日益强盛，其地西接渔阳，东界辽水，所统胡、晋三万馀户，控弦四五万骑。\u003cbr/\u003e\u003cbr/\u003e     荆州刺史陶侃以宁州刺史王坚不能御寇，是岁，表零陵太守南阳尹奉为宁州刺史以代之。先是，王逊在宁州，蛮酋梁水太守爨量、益州太守李逖，皆叛附于成。逊讨之不能克。奉至州，重募徼外夷刺爨量，杀之，谕降李逖，州境遂安。\u003cbr/\u003e\u003cbr/\u003e     代王贺傉卒，弟纥那立。\u003cbr/\u003e\u003cbr/\u003e     显宗成皇帝上之上\u003cbr/\u003e\u003cbr/\u003e     咸和元年丙戌，公元三二六年春，二月，大赦，改元。\u003cbr/\u003e\u003cbr/\u003e     赵以汝南五咸为太尉、录尚书事，光禄太夫刘绥为大司徒，卜泰为大司空。刘后疾病，赵主曜问所欲言，刘氏泣曰：“妾幼鞠于叔父昶，愿陛下贵之。叔父皑之女芳有德色，愿以备后宫。”言终而卒。曜以昶为侍中、大司徒、录尚书事，立芳为皇后；寻又以昶为太保。\u003cbr/\u003e\u003cbr/\u003e     三月，后赵主勒夜微行检察诸营卫，赍金帛以赂门者，求出。永昌门候王假欲收捕之，从者至，乃止。旦，召假，以为振忠都尉，爵关内侯。勒召记室参军徐光，光醉不至，黜为牙门。光侍直，有愠色，勒怒，并其妻子囚之。\u003cbr/\u003e\u003cbr/\u003e     夏，四月，后赵将石生寇汝南，执内史祖济。\u003cbr/\u003e\u003cbr/\u003e     六月，癸亥，泉陵公刘遐卒。癸酉，以车骑大将军郗鉴领徐州刺史；征虏将军郭默为北中郎将、监淮北诸军事，领遐部曲。遐子肇尚幼，遐妹夫田防及故将史迭等不乐他属，共以肇袭遐故位而叛。临淮太守刘矫掩袭遐营，斩防等。遐妻，邵续女也，骁果有父风。遐尝为后赵所围，妻单将数骑，拔遐出于万众之中。及田防等欲作乱，遐妻止之，不从，乃密起火，烧甲仗都尽，故防等卒败。诏以肇袭遐爵。","cnt":0,"sort":6629959,"author":"司马光","prev":"6629958.html","next":"6629960.html","book_title":"资治通鉴","updateTimeFmt":"2024-03-28 17:25:38","category":"都市小说"}