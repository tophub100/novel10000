{"id":0,"code":"6630136.html","title":"第413章 (2)","latest_chapter_name":"正文 第800章 (3)","xiao_shuo_code":"9226","content":"\u003cbr/\u003e\u003cbr/\u003e    九月，戊戌，司空袁昂卒，遗疏不受赠谥，敕诸子勿上行状及立铭志。上不许，赠本官，谥穆正公。\u003cbr/\u003e\u003cbr/\u003e     冬，十一月，魏太师念贤卒。\u003cbr/\u003e\u003cbr/\u003e     吐谷浑自莫折念生之乱，不通于魏。伏连筹卒，子夸吕立，始称可汗，居伏俟城。其地东西三千里，南北千馀里，官有王、公、仆射、尚书、郎中、将军之号。是岁，始遣使假道柔然，聘于东魏。\u003cbr/\u003e\u003cbr/\u003e     大同七年辛酉，公元五四一年春，正月，辛巳，上祀南郊，大赦。辛丑，祀明堂。\u003cbr/\u003e\u003cbr/\u003e     宕昌王梁企定为其下所杀，弟弥定立。二月，乙巳，以弥定为河、梁二州刺史、宕昌王。\u003cbr/\u003e\u003cbr/\u003e     辛亥，上耕藉田。\u003cbr/\u003e\u003cbr/\u003e     魏幽州刺史顺阳王仲景坐事赐死。\u003cbr/\u003e\u003cbr/\u003e     三月，魏夏州刺史刘平伏据上郡反，大都督于谨讨擒之。\u003cbr/\u003e\u003cbr/\u003e     夏，五月，遣兼散骑常侍明少遐等聘于东魏。\u003cbr/\u003e\u003cbr/\u003e     秋，七月，己卯，东魏宜阳王景植卒。\u003cbr/\u003e\u003cbr/\u003e     魏以侍中宇文测为大都督、行汾州事。测，深之兄也，为政简惠，得士民心。地接东魏，东魏人数来寇抄，测擒获之，命解缚，引与相见，为设酒殽，待以客礼，并给粮饩，卫送出境。东魏人大惭，不复为寇，汾、晋之间遂通庆吊，时论称之。或告测交通境外者，丞相泰怒曰：“测为我安边，我知其志，何得间我骨肉！”命斩之。\u003cbr/\u003e\u003cbr/\u003e     魏丞相泰欲革易时政，为强国富民之法，大行台度支尚书兼司农卿苏绰尽其智能，赞成其事，减官员，置二长，并置屯田以资军国。又为六条诏书，九月，始奏行之：一曰清心，二曰敦教化，三曰尽地利，四曰擢贤良，五曰恤狱讼，六曰均赋役。泰甚重之，尝置诸坐右，又令百司习诵之，其牧守令长非通六条及计帐者，不得居官。\u003cbr/\u003e\u003cbr/\u003e     东魏诏群官于麟趾阁议定法制，谓之《麟趾格》，冬，十月，甲寅，颁行之。\u003cbr/\u003e\u003cbr/\u003e     乙巳，东魏发夫五万筑漳滨堰，三十五日罢。\u003cbr/\u003e\u003cbr/\u003e     十一月，丙戌，东魏以彭城王韶为太尉，度支尚书胡僧敬为司空。僧敬名虔，以字行，国珍之兄孙，东魏主之舅也。\u003cbr/\u003e\u003cbr/\u003e     十二月，东魏遣兼散骑常侍李骞来聘。\u003cbr/\u003e\u003cbr/\u003e     交趾李贲世为豪右，仕不得志。有并韶者，富于词藻，诣选求官，吏部尚书蔡撙以并姓无前贤，除广阳门郎；韶耻之。贲与韶还乡里，谋作乱，会交州刺史武林侯咨以刻暴失众心，时贲监德州，因连结数州豪杰俱反。咨输贿于贲，奔还广州。上遣咨与高州刺史孙冏、新州刺史卢子雄将兵击之。咨，恢之子也。\u003cbr/\u003e\u003cbr/\u003e     是岁，魏又益新制十二条。\u003cbr/\u003e\u003cbr/\u003e     东魏丞相欢以诸州调绢不依旧式，民甚苦之，奏令悉以四十尺为匹。\u003cbr/\u003e\u003cbr/\u003e     魏自丧乱以来，农商失业，六镇之民相帅内徙，就食齐、晋，欢因之以成霸业。东西分裂，连年战争，河南州郡鞠为茂草，公私困竭，民多饿死。欢命诸州滨河及津、梁皆置仓积谷以相转漕，供军旅，备饥馑，又于幽、瀛、沧、青四州傍海煮盐。军国之费，粗得周赡。至是，东方连岁大稔，谷斛至九钱，山东之民稍复苏息矣。\u003cbr/\u003e\u003cbr/\u003e     东魏尚书令高澄尚静帝妹冯翊长公主，生子孝琬，朝贵贺之，澄曰：“此至尊之甥，先贺至尊。”三日，帝幸其第，赐锦彩布绢万匹。于是诸贵竞致礼遗，货满十室。\u003cbr/\u003e\u003cbr/\u003e     东魏临淮王孝友表曰：“令制百家为族，二十五家为闾，五家为比。百家之内有帅二十五，征发皆免，苦乐不均，羊少狼多，复有蚕食，此之为弊久矣。京邑诸坊，或七八百家唯一里正、二史，庶事无阙，而况外州乎！请依旧置三正之名不改，而每闾止为二比，计族省十二丁，赀绢、番兵，所益甚多。”事下尚书，寝不行。\u003cbr/\u003e\u003cbr/\u003e     安成望族刘敬躬以妖术惑众，人多信之。\u003cbr/\u003e\u003cbr/\u003e     大同八年壬戌，公元五四二年春，正月，敬躬据郡反，改元永汉，署官属，进攻庐陵，逼豫章。南方久不习兵，人情扰骇，豫章内史张绾募兵以拒之。绾，缵之弟也。二月，戊戌，江州刺史湘东王绎遣司马王僧辩、中兵曹子郢讨敬躬，受绾节度。三月，戊辰，擒敬躬，送建康，斩之。僧辩，神念之子也，该博辩捷，器宇肃然，虽射不穿札，而志气高远。\u003cbr/\u003e\u003cbr/\u003e     魏初置六军。\u003cbr/\u003e\u003cbr/\u003e     夏，四月，丙寅，东魏使兼散骑常侍李绘来聘。绘，元忠之从子也。\u003cbr/\u003e\u003cbr/\u003e     东魏丞相欢朝于邺。司徒孙腾坐事免；乙酉，以彭城王韶录尚书事，侍中广阳王湛为太尉，尚书右仆射高隆之为司徒。初，太傅尉景与丞相欢同归尔朱荣，其妻，欢之姊也，自恃勋戚，贪纵不法，为有司所劾，系狱；欢三诣阙泣请，乃得免死。丁亥，降为骠骑大将军、开府仪同三司。欢往造之，景卧不起，大叫曰：“杀我时趣邪！”欢抚而拜谢之。辛卯，以库狄干为太傅，以领军将军娄昭为大司马，封祖裔为尚书右仆射。六月，甲辰，欢还晋阳。\u003cbr/\u003e\u003cbr/\u003e     八月，庚戌，东魏以开府仪同三司、吏部尚书侯景为兼尚书仆射、河南道大行台，随机防讨。\u003cbr/\u003e\u003cbr/\u003e     魏以王盟为太保。东魏丞相欢击魏，入自汾、绛，连营四十里，丞相泰使王思政守玉壁以断其道。欢以书招思政曰：“若降，当授以并州。”思政复书曰：“可朱浑道元降，何以不得？”冬，十月，己亥，欢围玉壁，凡九日，遇大雪，士卒饥冻，多死者，遂解围去。魏遣太子钦镇蒲坂。丞相泰出军蒲坂，至皂荚，闻欢退渡汾，追之不及。十一月，东魏以可朱浑道元为并州刺史。\u003cbr/\u003e\u003cbr/\u003e     十二月，魏主狩于华阴，大享将士，丞相泰帅诸将朝之。起万寿殿于沙苑北。\u003cbr/\u003e\u003cbr/\u003e     辛亥，东魏遣兼散骑常侍杨斐来聘。\u003cbr/\u003e\u003cbr/\u003e     孙冏、卢子雄讨李贲，以春瘴方起，请待至秋；广州刺史新渝侯映不许，武林侯咨又趣之。冏等至合浦，死者什六七，众溃而归。映，憺之子也。武林侯咨奏冏及子雄与贼交通，逗留不进，敕于广州赐死。子雄弟子略、子烈、主帅广陵杜天合及弟僧明、新安周文育等帅子雄之众攻广州，欲杀映、咨，为子雄复冤。西江督护、高要太守吴兴陈霸先帅精甲三千救之，大破子略等，杀天合，擒僧明、文育。霸先以僧明、文育骁勇过人，释之，以为主帅。诏以霸先为直阁将军。\u003cbr/\u003e\u003cbr/\u003e     魏丞相泰妻冯翊公主生子觉。\u003cbr/\u003e\u003cbr/\u003e     东魏以光州刺史李元忠为侍中。元忠虽处要任，不以物务干怀，唯饮酒自娱。丞相欢欲用为仆射，世子澄言其放达常醉，不可委以台阁。其子搔闻之，请节酒，元忠曰：“我言作仆射不胜饮酒乐，尔爱仆射，宜勿饮酒。”\u003cbr/\u003e\u003cbr/\u003e     大同九年癸亥，公元五四三年春，正月，壬戌，东魏大赦，改元武定。\u003cbr/\u003e\u003cbr/\u003e     东魏御史中尉高仲密取吏部郎崔暹之妹，既而弃之，由是与暹有隙。仲密选用御史，多其亲戚乡党，高澄奏令改选；暹方为澄所宠任，仲密疑其构己，愈恨之。仲密后妻李氏艳而慧，澄见而悦之，李氏不从，衣服皆裂，以告仲密，仲密益怨。寻出为北豫州刺史，阴谋外叛。丞相欢疑之，遣镇城奚寿兴典军事，仲密但知民务。仲密置酒延寿兴，伏壮士，执之，二月，壬申，以虎牢叛，降魏。魏以仲密为侍中、司徒。\u003cbr/\u003e\u003cbr/\u003e     欢以仲密之叛由崔暹，将杀之，高澄匿暹，为之固请，欢曰：“我匄其命，须与苦手。”澄乃出暹，而谓大行台都官郎陈元康曰：“卿使崔暹得杖，勿复相见。”元康为之言于欢曰：“大王方以天下付大将军，大将军有一崔暹不能免其杖，父子尚尔，况于它人！”欢乃释之。\u003cbr/\u003e\u003cbr/\u003e     高季式在永安戍，仲密遣信报之；季式走告欢，欢待之如旧。\u003cbr/\u003e\u003cbr/\u003e     魏丞相泰帅诸军以应仲密，以太子少傅李远为前驱，至洛阳，遣开府仪同三司于谨攻柏谷，拔之；三月，壬申，围河桥南城。东魏丞相欢将兵十万至河北，泰退军瀍上，纵火船于上流以烧河桥。斛律金使行台郎中张亮以小艇百馀载长锁，伺火船将至，以钉钉之，引锁向岸，桥遂获全。\u003cbr/\u003e\u003cbr/\u003e     欢渡河，据邙山为陈，不进者数日。泰留辎重于瀍曲，夜，登邙山以袭欢。候骑白欢曰：“贼距此四十馀里，蓐食乾饮而来。”欢曰：“自当渴死！”乃正阵以待之。戊申，黎明，泰军与欢军遇。东魏彭乐以数千骑为右甄，冲魏军之北垂，所向奔溃，遂驰入魏营。人告彭乐叛，欢甚怒。俄而西北尘起，乐使来告捷，虏魏侍中、开府仪同三司、大都督临洮王柬、蜀郡王荣宗、江夏王升、巨鹿王阐、谯郡王亮、詹事赵善及督将僚佐四十八人。诸将乘胜击魏，大破之，斩首三万馀级。","cnt":0,"sort":6630136,"author":"司马光","prev":"6630135.html","next":"6630137.html","book_title":"资治通鉴","updateTimeFmt":"2024-03-28 17:25:38","category":"都市小说"}