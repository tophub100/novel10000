{"id":0,"code":"6629846.html","title":"第126章 (1)","latest_chapter_name":"正文 第800章 (3)","xiao_shuo_code":"9226","content":"\u003cbr/\u003e\u003cbr/\u003e    汉纪四十四（起阏逢阉茂，尽旃蒙作噩，凡十二年）\u003cbr/\u003e\u003cbr/\u003e     孝顺皇帝下\u003cbr/\u003e\u003cbr/\u003e     阳嘉三年甲戌，公元一三四年夏，四月，车师后部司马率后王加特奴等，掩击北匈奴于阊吾陆谷，大破之；获单于母。\u003cbr/\u003e\u003cbr/\u003e     五月，戊戌，诏以春夏连旱，赦天下。上亲自露坐德阳殿东厢请雨。以尚书周举才学优深，特加策问。举对曰：“臣闻阴阳闭隔，则二气否塞。陛下废文帝、光武之法，而循亡秦奢移之欲，内积怨女，外有旷夫。自枯旱以来，弥历年岁，未闻陛下改过之效，徒劳至尊暴露风尘，诚无益也。陛下但务其华，不寻其实，犹缘木希鱼，却行求前。诚宜推信革政，崇道变惑，出后宫不御之女，除太官重膳之费。《易·传》曰：‘阳惑天不旋日。’惟陛下留神裁察！”帝复召举面问得失，举对以“宜慎官人，去贪污，远佞邪。”帝曰：“官贪污、佞邪者为谁乎？”对曰：“臣从下州超备机密，不足以别群臣。然公卿大臣数有直言者，忠贞也；阿谀苟容者，佞邪也。”\u003cbr/\u003e\u003cbr/\u003e     太史令张衡亦上疏言：“前年京师地震土裂。裂者，威分；震者，民扰也。窃惧圣思厌倦，制不专己，恩不忍割，与众共威。威不可分，德不可共。愿陛下思惟所以稽古率旧，勿使刑德八柄不由天子，然后神望允塞，灾消不至矣。”衡又以中兴之后，儒者争学《图纬》，上疏言：“春秋元命包》有公输班与墨翟，事见战国；又言别有益州，益州之置在于汉世。又刘向父子领校秘书，阅定九流，亦无《谶录》。则知《图谶》成于哀、平之际，皆虚伪之徒以要世取资，欺罔较然，莫之纠禁。且律历、卦候、九宫、风角，数有征效，世莫肯学，而竞称不占之书，譬犹画工恶图犬马而好作鬼魅，诚以实事难形而虚伪不穷也！宜收藏《图谶》，一禁绝之，则朱紫无所眩，典籍无瑕玷矣！”\u003cbr/\u003e\u003cbr/\u003e     秋，七月，钟羌良封等复寇陇西、汉阳。诏拜前校尉马贤为谒者，镇抚诸种。冬，十月，护羌校尉马续遣兵击良封，破之。\u003cbr/\u003e\u003cbr/\u003e     十一月，壬寅，司徒刘崎、司空孔扶免，用国举之言也。乙己，以大司农黄尚为司徒，光禄勋河东王卓为司空。\u003cbr/\u003e\u003cbr/\u003e     耿贵人数为耿氏请，帝乃绍封耿宝子箕为牟平侯。\u003cbr/\u003e\u003cbr/\u003e     阳嘉四年乙亥，公元一三五年春，北匈奴呼衍王侵车师后部。帝令敦煌太守发兵救之，不利。\u003cbr/\u003e\u003cbr/\u003e     二月，丙子，初听中官得以养子袭爵。初，帝之复位，宦官之力也，由是有宠，参与政事。御史张纲上书曰：“窃寻文、明二帝，德化尤盛，中官常侍，不过两人，近幸赏赐，裁满数金，惜费重民，故家给人足。而顷者以来，无功小人，皆有官爵，非爱民重器、承天顺道者也。”书奏，不省。纲，皓之子也。\u003cbr/\u003e\u003cbr/\u003e     旱。\u003cbr/\u003e\u003cbr/\u003e     谒者马贤击钟羌，大破之。\u003cbr/\u003e\u003cbr/\u003e     夏，四月，甲子，太尉施延免。戊寅，以执金吾梁商为大将军，故太尉宠参为太尉。商称疾不起且一年，帝使太常桓焉奉策就第即拜，商乃诣阙受命。商少通经传，谦恭好士，辟汉阳巨览、上党陈龟为掾属，李固为从事中郎，杨伦为长史。李固以商柔和自守，不能有所整裁，乃奏记于商曰：“数年以来，灾怪屡见。孔子曰：‘智者见变思形，愚者睹怪讳名。’天道无亲，可为祗畏。诚令王纲一整，道行忠立，明公踵伯成之高，全不朽之誉，岂与此外戚凡辈耽荣好位者同日而论哉！”商不能用。\u003cbr/\u003e\u003cbr/\u003e     秋，闰八月，丁亥朔，日有食之。\u003cbr/\u003e\u003cbr/\u003e     冬，十月，乌桓寇云中，度辽将军耿晔追击，不利。十一月，乌桓围晔于兰池城；发兵数千人救之，乌桓乃退。\u003cbr/\u003e\u003cbr/\u003e     十二月，甲寅，京师地震。\u003cbr/\u003e\u003cbr/\u003e     永和元年丙子，公元一三六年春，正月，己巳，改元，赦天下。\u003cbr/\u003e\u003cbr/\u003e     冬，十月，丁亥，承福殿火。\u003cbr/\u003e\u003cbr/\u003e     十一月，丙子，太尉宠参罢。\u003cbr/\u003e\u003cbr/\u003e     十二月，象林蛮夷反。\u003cbr/\u003e\u003cbr/\u003e     乙巳，以前司空王龚为太尉。\u003cbr/\u003e\u003cbr/\u003e     龚疾宦官专权，上书极言其状。诸黄门使客诬奏龚罪；上命龚亟自实。李固奏记于梁商曰：“王公以坚贞之操，横为谗佞所构，众人闻知，莫不叹栗。夫三公尊重，无诣理诉冤之义，纤微感概，辄引分决，是以旧典不有大罪，不至重问。王公卒有它变，则朝廷获害贤之名，群臣无救护之节矣！语曰：‘善人在患，饥不及餐。’斯其时也！”商即言之于帝，事乃得释。\u003cbr/\u003e\u003cbr/\u003e     是岁，以执金吾梁冀为河南尹。冀性嗜酒，逸游自恣，居职多纵暴非法。父商所亲客雒阳令吕放以告商，商以让冀。冀遣人于道刺杀放，而恐商知之，乃推疑放之怨仇，请以放弟禹为雒阳令，使捕之；尽灭其宗、亲、宾客百馀人。\u003cbr/\u003e\u003cbr/\u003e     武陵太守上书，以蛮夷率服，可比汉人，增其租赋。议者皆以为可。尚书令虞诩曰：“自古圣王，不臣异俗。先帝旧典，贡税多少，所由来久矣；今猥增之，必有怨叛。计其所得，不偿所费，必有后悔。”帝不从。澧中、漸中蛮果争贡布非旧约，遂杀乡吏，举种反。\u003cbr/\u003e\u003cbr/\u003e     永和二年丁丑，公元一三七年春，武陵蛮二万人围充城，八千人寇夷道。\u003cbr/\u003e\u003cbr/\u003e     二月，广汉属国都尉击破白马羌。\u003cbr/\u003e\u003cbr/\u003e     帝遣武陵太守李进击叛蛮，破平之。进乃简选良吏，抚循蛮夷，郡境遂安。\u003cbr/\u003e\u003cbr/\u003e     三月，乙卯，司空王卓薨。丁丑，以光禄勋郭虔为司空。\u003cbr/\u003e\u003cbr/\u003e     夏，四月，丙申，京师地震。\u003cbr/\u003e\u003cbr/\u003e     五月，癸丑，山阳君宋娥坐构奸诬罔，收印绶，归里舍。黄龙、杨佗、孟叔、李建、张贤、史泛、王道、李元、李刚等九侯坐与宋娥更相赂遗，求高官增邑，并遣就国，减租四分之一。\u003cbr/\u003e\u003cbr/\u003e     象林蛮区怜等攻县寺，杀长吏。交趾刺史樊演发交趾、九真兵万馀人救之；兵士惮远役，秋，七月，二郡兵反，攻其府。府虽击破反者，而蛮势转盛。\u003cbr/\u003e\u003cbr/\u003e     冬，十月，甲申，上行幸长安。扶风田弱荐同郡法真博通内外学，隐居不仕，宜就加衮职。帝虚心欲致之，前后四征，终不屈。友人郭正称之曰：“法真名可得闻，身难得而见。逃名而名我随，避名而名我追，可谓百世之师者矣！”真，雄之子也。\u003cbr/\u003e\u003cbr/\u003e     丁卯，京师地震。\u003cbr/\u003e\u003cbr/\u003e     太尉王龚以中常侍张昿等专弄国权，欲奏诛之。宗亲有以杨震行事谏之者，龚乃止。\u003cbr/\u003e\u003cbr/\u003e     十二月，乙亥，上还自长安。\u003cbr/\u003e\u003cbr/\u003e     永和三年戊寅，公元一三八年春，二月，乙亥，京师及金城、陇西地震，二郡山崩。\u003cbr/\u003e\u003cbr/\u003e     夏，闰四月，己酉，京师地震。\u003cbr/\u003e\u003cbr/\u003e     五月，吴郡丞羊珍反，攻郡府；太守王衡破斩之。\u003cbr/\u003e\u003cbr/\u003e     侍御史贾昌与州郡并力讨区怜等，不克，为所攻围；岁馀，兵谷不继。帝召公卿百官及四府掾属问以方略；皆议遣大将，发荆、扬、兖、豫四万人赴之。李固驳曰：“若荆、扬无事，发之可也。今二州盗贼磐结不散，武陵、南郡蛮夷未辑，长沙、桂阳数被征发，如复扰动，必更生患，其不可一也。又，兖、豫之人卒被征发，远赴万里，无有还期，诏书迫促，必致叛亡，其不可二也。南州水土温暑，加有瘴气，致死亡者十必四五，其不可三也。远涉万里，士卒疲劳，比至岭南，不复堪斗，其不可四也。军行三十里为程，而去日南九千馀里，三百日乃到，计人禀五升，用米六十万斛，不计将吏驴马之食，但负甲自致，费便若此，其不可五也。设军所在，死亡必众，既不足御敌，当复更发，此为刻割心腹以补四支，其不可六也。九真、日南相去千里，发其吏民犹尚不堪，何况乃苦四州之卒以赴万里之艰哉！其不可七也。前中郎将尹就讨益州叛羌，益州谚曰：‘虏来尚可，尹来杀我。’后就征还，以兵付刺史张乔；乔因其将吏，旬月之间破殄寇虏。此发将无益之效，州郡可任之验也。宜更选有勇略仁惠任将帅者，以为刺史、太守，悉使共住交趾。今日南兵单无谷，守既不足，战又不能，可一切徙其吏民，北依交趾，事静之后，乃命归本；还募蛮夷使自相攻，转输金帛以为其资；有能反间致头首者，许以封侯裂土之赏。故并州刺史长沙祝良，性多勇决，又南阳张乔，前在益州有破虏之功，皆可任用。昔太宗就加魏尚为云中守，哀帝即拜龚舍为泰山守；宜即拜良等，便道之官。”四府悉从固议，即拜祝良为九真太守，张乔为交趾刺史。乔至，开示慰诱，并皆降散。良到九真，单车入贼中，设方略，招以威信，降者数万人，皆为良筑起府寺。由是岭外复平。\u003cbr/\u003e\u003cbr/\u003e     秋，八月，己未，司徒黄尚免。九月，己酉，以光禄勋长沙刘寿为司徒。丙戌，令大将军、三公举刚毅、武猛、谋谟任将帅者各二人，特进、卿、校尉各一人。初，尚书令左雄荐冀州刺史周举为尚书。既而雄为司隶校尉，举故冀州刺史冯直任将帅。直尝坐臧受罪，举以此劾奏雄。雄曰：“诏书使我选武猛，不使我选清高。”举曰：“诏书使君选武猛，不使君选贪污也。”雄曰：“进君，适所以自伐也。”举曰：“昔赵宣子任韩厥为司马，厥以军法戮宣子仆，宣子谓诸大夫曰：‘可贺我矣！吾选厥也任其事。’今君不以举之不才误升诸朝，不敢阿君以为君羞；不寤君之意与宣子殊也。”雄悦，谢曰：“吾尝事冯直之父，又与直善；今宣光以此奏吾，是吾之过也！”天下益以此贤之。是时，宦官竞卖恩势，唯大长秋良贺清俭退厚。及诏举武猛，贺独无所荐。帝问其故，对曰：“臣生自草茅，长于宫掖，既无知人之明，又未尝交加士类。昔卫鞅因景监以见，有识知其不终。今得臣举者，匪荣伊辱，是以不敢！”帝由是赏之。\u003cbr/\u003e\u003cbr/\u003e     冬，十月，烧当羌那离等三千馀骑寇金城，校尉马贤击破之。\u003cbr/\u003e\u003cbr/\u003e     十二月，戊戌朔，日有食之。\u003cbr/\u003e\u003cbr/\u003e     大将军商以小黄门南阳曹节等用事于中，遣子冀、不疑与为交友；而宦言忌其宠，反欲陷之。中常侍张逵、蘧政、杨定等与左右连谋，共谮商及中常侍曹腾、孟贲，云：“欲征诸王子，图议废立，请收商等案罪。”帝曰：“大将军父子，我所亲，腾、贲，我所爱，必无是，但汝曹共妒之耳。”逵等知言不用，惧迫，遂出，矫诏收缚腾、贲于省中。帝闻，震怒，敕宦者李歙急呼腾、贲释之；收逵等下狱。\u003cbr/\u003e\u003cbr/\u003e     永和四年己卯，公元一三九年春，正月，庚辰，逵等伏诛。事连弘农太守张凤、安平相杨皓，皆坐死。辞所连染，延及在位大臣。商惧多侵枉，乃上疏曰：“春秋》之义，功在元帅，罪止首恶。大狱一起，无辜者众，死囚久系，纤微成大，非所以顺迎和气，平政成化也。宜早讫章，以止逮捕之烦。”帝纳之，罪止坐者。二月，帝以商少子虎贲中郎将不疑为步兵校尉。商上书辞曰：“不疑童孺，猥处成人之位。昔晏平仲辞鄁殿以守其富，公仪休不受鱼飧以定其位。臣虽不才，亦愿固福禄于圣世！”上乃以不疑为侍中、奉车都尉。\u003cbr/\u003e\u003cbr/\u003e     三月，乙亥，京师地震。\u003cbr/\u003e\u003cbr/\u003e     烧当羌那离等复反；夏，四月，癸卯，护羌校尉马贤讨斩之，获首虏千二百馀级。\u003cbr/\u003e\u003cbr/\u003e     戊午，赦天下。\u003cbr/\u003e\u003cbr/\u003e     五月，戊胡，封故济北惠王寿子安为济北王。\u003cbr/\u003e\u003cbr/\u003e     秋，八月，太原旱。\u003cbr/\u003e\u003cbr/\u003e     永和五年庚辰，公元一四零年春，二月，戊申，京师地震。\u003cbr/\u003e\u003cbr/\u003e     南匈奴句龙王吾斯、车纽等反，寇西河；招诱右贤王合兵围美稷，杀朔方、代郡长吏。夏，五月，度辽将军马续与中郎将梁并等发边兵及羌、胡合二万馀人掩击，破之。吾斯等复更屯聚，攻没城邑。天子遣使责让单于；单于本不预谋，乃脱帽避帐，诣并谢罪。并以病征，五原太守陈龟代为中郎将。龟以单于不能制下，逼迫单于及其弟左贤王皆令自杀。龟又欲徙单于近亲于内郡，而降者遂更狐疑。龟坐下狱，免。\u003cbr/\u003e\u003cbr/\u003e     大将军商上表曰：“匈奴寇畔，自知罪极。穷鸟困兽，皆知救死，况种类繁炽，不可单尽。今转运日增，三军疲苦，虚内给外，非中国之利。度辽将军马续，素有谋谟，且典边日久，深晓兵要；每得续书，与臣策合。宜令续深沟高壁，以恩信招降，宣示购赏，明为期约。如此，则丑类可服，国家无事矣。”帝从之，乃诏续招降畔虏。商又移书续等曰：“中国安宁，忘战日久。良骑野合，交锋接矢，决胜当时，戎狄之所长而中国之所短也；强弩乘城，坚营固守，以待其衰，中国之所长而戎狄之所短也。宜务先所长以观其变，设购开赏，宣示反悔，勿贪小功以乱大谋。”于是右贤王部抑韑等万三千口皆诣续降。\u003cbr/\u003e\u003cbr/\u003e     己丑晦，日有食之。\u003cbr/\u003e\u003cbr/\u003e     初，那离等既平，朝廷以来机为并州刺史，刘秉为凉州刺史。机等天性虐刻，多所扰发；且冻、傅难种羌遂反，攻金城，与杂种羌、胡大寇三辅，杀害长吏。机、秉并坐征。于是拜马贤为征西将军，以骑都尉耿叔为副，将左右羽林五校士及诸州郡兵十万人屯汉阳。\u003cbr/\u003e\u003cbr/\u003e     九月，令扶风、汉阳筑陇道坞三百所，置屯兵。\u003cbr/\u003e\u003cbr/\u003e     辛未，太尉王龚以老病罢。\u003cbr/\u003e\u003cbr/\u003e     且冻羌寇武都，烧陇关。\u003cbr/\u003e\u003cbr/\u003e     壬午，以太常桓焉为太尉。\u003cbr/\u003e\u003cbr/\u003e     匈奴句龙王吾斯等立车纽为单于，东引乌桓，西收羌、胡等数万人攻破京兆虎牙营，杀上郡都尉及军司马，遂寇掠并、凉、幽、冀四州。乃徙西河治离石，上郡治夏阳，朔方治五原。十二月，遣使匈奴中郎将张耽将幽州、乌桓诸郡营兵击车纽等，战于马邑，斩首三千级，获生口甚众。车纽乞降，而吾斯犹率其部曲与乌桓寇钞。\u003cbr/\u003e\u003cbr/\u003e     初，上命马贤讨西羌，大将军商以为贤老，不如太中大夫宋汉；帝不从。汉，由之子也。贤到军，稽留不进。武都太守马融上疏曰：“今杂种诸羌转相钞盗，宜及其未并，亟遣深入，破其支党；而马贤等处处留滞。羌、胡百里望尘，千里听声，今逃匿避回，漏出其后，则必侵寇三辅，为民大害。臣愿请贤所不可，用关东兵五千，裁假部队之号，尽力率厉，埋根、行首以先吏士；三旬之中，必克破之。臣又闻吴起为将，暑不张盖，寒不披裘；今贤野次垂幕，珍肴杂遝，儿子侍妾，事与古反。臣惧贤等专守一城，言攻于西而羌出于东，且其将士将不堪命，必有高克溃叛之变也。”安定人皇甫规亦见贤不恤军事，审其必败，上书言状。朝廷皆不从。","cnt":0,"sort":6629846,"author":"司马光","prev":"6629845.html","next":"6629847.html","book_title":"资治通鉴","updateTimeFmt":"2024-03-28 17:25:38","category":"都市小说"}