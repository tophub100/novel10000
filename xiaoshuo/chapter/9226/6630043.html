{"id":0,"code":"6630043.html","title":"第320章 (3)","latest_chapter_name":"正文 第800章 (3)","xiao_shuo_code":"9226","content":"\u003cbr/\u003e\u003cbr/\u003e    前秘书监谢灵运，好为山泽之游，穷幽极险。从者数百人，伐木开径；百姓惊扰，以为山贼。会稽太守孟顗与灵运有隙，表其有异志，发兵自防。灵运诣自陈，上以为临川内史。灵运游放自若，废弃郡事，为有司所纠。是岁，司徒遣使随州从事郑望生收灵运；灵运执望生，兴兵逃逸，作诗曰：“韩亡子房奋，秦帝鲁连耻。”追讨，擒之。廷尉奏灵运帅众反叛，论正斩刑。上爱其才，欲免官而已。袁城王义康坚执，谓不恕。乃降死一等，徙广州。久之，或告灵运令人买兵器，结健儿，欲于三江口篡取之，不果。诏于广州弃市。灵运恃才放逸，多所陵忽，故及于祸。\u003cbr/\u003e\u003cbr/\u003e     魏立徐州于外黄，以刁雍为刺史。\u003cbr/\u003e\u003cbr/\u003e     元嘉十一年甲戌，公元四三四年春，正月，戊戌，燕王遣使请和于魏，魏主不许。\u003cbr/\u003e\u003cbr/\u003e     杨难当以克汉中告捷于魏，送雍州流民七千家于长安。萧思话至襄阳，遣横野司马萧承之为前驱。承之缘道收兵，得千人，进据磝头。杨难当焚掠汉中，引众西还，留赵温守梁州；又遣其魏兴太守薛健据黄金山。思话遣阴平太守萧坦攻铁城戍，拔之。\u003cbr/\u003e\u003cbr/\u003e     二月，赵温、薛健与其冯翊太守蒲甲子合攻坦营，坦击破之，温等退保西水。临川王义庆遣龙骧将军裴方明将三千人助承之，拔黄金戍而据之。温弃州城，退据小城，健、甲子退保下桃城。思话继至，与承之共击赵温等，屡破之。行参军王灵济别将出洋川，攻南城，拔之，擒其守将赵英。南城空无所资，灵济引兵还，与承之合。\u003cbr/\u003e\u003cbr/\u003e     魏主以西海公主妻柔然敕连可汗，又纳其妹为夫人，遣颍川王提往逆之。丁卯，敕连遣其异母兄秃鹿傀送妹，并献马二千匹。魏主以其妹为左昭仪。提，曜之子也。\u003cbr/\u003e\u003cbr/\u003e     辛卯，魏主还宫；三月，甲寅，复如河西。\u003cbr/\u003e\u003cbr/\u003e     杨难当遣其子和将兵与蒲甲子等共击萧承之，相拒四十馀日，围承之数十重，短兵接，弓矢无所复施。氐悉衣犀甲，戈矛所不能入。承之断槊长数尺，以大斧椎之，一槊辄贯数人。氐不能当，烧营走，据大桃。闰月，承之等追击之，至南城，氐败走，斩获甚众，悉收汉中故地，置戍于葭萌水。\u003cbr/\u003e\u003cbr/\u003e     初，桓希既败，氐王杨盛据汉中，梁州刺史范元之、傅歆皆治魏兴，唯得魏兴、上庸、新城三郡。及索邈为刺史，乃治南城。至是，南城为氐所焚，不可复固，萧思话徙镇南郑。\u003cbr/\u003e\u003cbr/\u003e     甲戌，赫连昌叛魏西走；丙子，河西候将格杀之。魏人并其群弟诛之。\u003cbr/\u003e\u003cbr/\u003e     己卯，魏主还宫。\u003cbr/\u003e\u003cbr/\u003e     辛巳，燕王遣尚书高飆上表称藩，请罪于魏，乞以季女充掖庭；魏主乃许之，征其太子王仁入朝。燕王送魏使者于什门还平城。什门在燕二十一年，不屈节。魏主下诏褒称，以比苏武，拜治书御史，赐羊千口，帛千匹，策告宗庙，颁示天下。\u003cbr/\u003e\u003cbr/\u003e     戊子，休屠金当川围魏阴密。夏，四月，乙未，魏征西大将军常山王素击之。丁未，魏主行如河西。壬戌，获当川，斩之。\u003cbr/\u003e\u003cbr/\u003e     甄法护坐委镇，赐死于狱。杨难当遣使奉表谢罪，帝下诏赦之。\u003cbr/\u003e\u003cbr/\u003e     河西王牧犍遣使上表，告嗣位。戊寅，诏以牧犍为都督凉、秦等四州诸军事、征西大将军、凉州刺史、河西王。\u003cbr/\u003e\u003cbr/\u003e     六月，甲辰，魏主还宫。\u003cbr/\u003e\u003cbr/\u003e     燕王不遣太子质魏，散骑常侍刘滋谏曰：“昔刘禅有重山之险，孙皓有长江之阻，皆为晋擒。何则？强弱之势异也。今吾弱于吴、蜀而魏强于晋，不从其欲，将有危亡之祸。愿亟遣太子，而修政事，抚百姓，收离散，赈饥穷，劝农桑，省赋役，社稷犹庶几可保。”燕王怒，杀之，辛亥，魏主遣抚军大将军永昌王健等伐燕，收其禾稼，徙民而还。\u003cbr/\u003e\u003cbr/\u003e     秋，七月，壬午，魏主如美稷，遂至隰城，命阳平王它督诸军击山胡白龙于西河。它，熙之子也。\u003cbr/\u003e\u003cbr/\u003e     魏主轻山胡，日引数十骑登山临视之。白龙伏壮士十馀处掩击之，魏主坠马，几为所擒。内和行长代人陈建以身抜之，大呼奋击，杀胡数人，身被十馀疮，魏主乃免。\u003cbr/\u003e\u003cbr/\u003e     九月，戊子，大破胡众，斩白龙，屠其城。冬，十月，甲午，魏人破白龙馀党于五原，诛数千人，以其妻子赐将士。\u003cbr/\u003e\u003cbr/\u003e     直一月，魏主还宫。十二月，甲辰，复如云中。\u003cbr/\u003e\u003cbr/\u003e     元嘉十二年乙亥，公元四三五年春，正月，己未朔，日有食之。\u003cbr/\u003e\u003cbr/\u003e     辛酉，大赦。\u003cbr/\u003e\u003cbr/\u003e     辛未，上祀南郊。\u003cbr/\u003e\u003cbr/\u003e     燕王数为魏所攻，遣使诣建康称藩奉贡。癸酉，诏封为燕王，江南谓之黄龙国。\u003cbr/\u003e\u003cbr/\u003e     甲申，魏大赦，改元太延。\u003cbr/\u003e\u003cbr/\u003e     有老父投书于敦煌东门，求之，不获。书曰：“凉王三十年若七年。”河西王牧犍以问奉常张慎，对曰：“昔虢之将亡，神降于莘。愿殿下崇德修政，以享三十年之祚；若盘于游田，荒于酒色，臣恐七年将有大变。”牧犍不悦。\u003cbr/\u003e\u003cbr/\u003e     二月，丁未，魏主还宫。\u003cbr/\u003e\u003cbr/\u003e     三月，癸亥，燕王遣大将汤烛入贡于魏，辞以太子王仁有疾，故未之遣。\u003cbr/\u003e\u003cbr/\u003e     领军将军刘湛与仆射殷景仁素善，湛之入也，景仁实引之。湛既至，以景仁位遇本不逾己，而一旦居前，意甚愤愤；俱被时遇，以景仁专管内任，谓为间己，猜隙渐生。知帝信仗景仁，不可移夺，时司徒义康专秉朝权，湛尝为义康上佐，遂委心自结，欲因宰相之力以回上意，倾黜景仁，独当时务。\u003cbr/\u003e\u003cbr/\u003e     夏，四月，己巳，帝加景仁中书令、中护军，即家为府；湛加太子詹事。湛愈愤怒，使义康毁景仁于帝；帝遇之益隆。景仁对亲旧叹曰：“引之令入，入便噬人！”乃称疾解职，表疏累上。帝不许，使停家养病。\u003cbr/\u003e\u003cbr/\u003e     湛议遣人若劫盗者于外杀之，以为帝虽知，当有以解之，不能伤义康至亲之爱。帝微闻之，迁护军府于西掖门外，使近宫禁，故湛谋不行。\u003cbr/\u003e\u003cbr/\u003e     义康僚属及诸附丽湛者，潜相约勒，无敢历殷氏之门。彭城王主簿沛郡刘敬文父成，未悟其机，诣景仁求郡。敬文遽往谢湛曰：“老父悖耄，遂就殷铁干禄。由敬文暗浅，上负生成，阖门惭惧，无地自处。”唯后将军司马庾炳之游二人之间，皆得其欢心，而密输忠于朝廷。景仁卧家不朝谒，帝常使炳之衔命往来，湛不疑也。炳之，登之之弟也。\u003cbr/\u003e\u003cbr/\u003e     燕王遣右卫将军孙德来乞师。\u003cbr/\u003e\u003cbr/\u003e     五月，庚申，魏主进宜都公穆寿爵为王，汝阴公长孙道生为上党王，宜城公奚斤为恒农王，广陵公楼伏连为广陵王；加寿征东大将军。寿辞曰：“臣祖父崇所以得效功前朝，流福于后者，由梁眷之忠也。今眷元勋未录，而臣独弈世受赏，心实愧之。”魏主悦，求眷后，得其孙，赐爵郡公。寿，观之子也。\u003cbr/\u003e\u003cbr/\u003e     龟兹、疏勒、乌孙、悦般、渴槃陁、鄯善、焉耆、车师、粟持九国入贡于魏。魏主以汉世虽通西域，有求则卑辞而来，无求则骄慢不服。盖自知去中国绝远，大兵不能至故也。今报使往来，徒为劳费，终无所益，欲不遣使。有司固请，以为：“九国不惮险远，慕义入贡，不宜拒绝，以抑将来。”乃遣使者王恩生等二十辈使西域。恩生等始度流沙，为柔然所执，恩生所敕连可汗，持魏节不屈。魏主闻之，切责敕连，敕连乃遣恩生等还。竟不能达西域。\u003cbr/\u003e\u003cbr/\u003e     甲戌，魏主如云中。\u003cbr/\u003e\u003cbr/\u003e     六月，甲午，魏主以时和年丰，嘉瑞沓臻，诏大醫五日，遍祭百神，用答天贶。\u003cbr/\u003e\u003cbr/\u003e     丙午，高句丽王琏遣使入贡于魏，且请国讳。魏主使录帝系及讳以与之；拜琏都督辽海诸军事、征东将军、辽东郡公、高句丽王。琏，钊之曾孙也。\u003cbr/\u003e\u003cbr/\u003e     戊申，魏主命骠骑大将军乐平王丕、镇东大将军徒河屈垣等帅骑四万伐燕。\u003cbr/\u003e\u003cbr/\u003e     扬州诸郡大水，己酉，运徐、豫、南兖谷以赈之。扬州西曹主簿沈亮建议，以为酒糜谷而不足疗饥，请权禁止；诏从之。亮，林子之子也。\u003cbr/\u003e\u003cbr/\u003e     秋，七月，魏主畋于稒阳。\u003cbr/\u003e\u003cbr/\u003e     己卯，魏乐平王丕等至和龙。燕王以牛酒犒军，献甲三千。屈垣责其不送侍子，掠男女六千口而还。\u003cbr/\u003e\u003cbr/\u003e     八月，丙戌，魏主如河西。九月，甲戌，还宫。\u003cbr/\u003e\u003cbr/\u003e     魏左仆射河间公安原，恃宠骄恣；或告原谋为逆，冬，十月，癸卯，原坐族诛。\u003cbr/\u003e\u003cbr/\u003e     甲辰，魏主如定州；十一月，乙丑，如冀州；己巳，败于广州；丙子，如邺。\u003cbr/\u003e\u003cbr/\u003e     魏人数伐燕，燕日危蹙，上下忧惧。太常杨复劝燕王速遣太子入侍。燕王曰：“吾未忍为此。若事急，且东依高丽以图后举。”曰：“魏举天下以击一隅，理无不克。高丽无信，始虽相亲，终恐为变。”燕王不听，密遣尚书阳伊请迎于高丽。\u003cbr/\u003e\u003cbr/\u003e     丹阳尹萧摹之上言：“佛化被于中国，已历四代，形像塔寺，所在千数。自顷以来，情敬浮末，不以精诚为至，更为奢竞为重，材竹铜彩，糜损无极；无关神祗，有累人事，不为之防，流遁未息。请自今欲铸铜像及造塔寺者，皆当列言，须报乃得为之。”诏从之。摹之，思话从叔也。\u003cbr/\u003e\u003cbr/\u003e     魏秦州刺史薛谨击吐没骨，灭之。\u003cbr/\u003e\u003cbr/\u003e     杨难当释杨保宗之囚，使镇童亭。","cnt":0,"sort":6630043,"author":"司马光","prev":"6630042.html","next":"6630044.html","book_title":"资治通鉴","updateTimeFmt":"2024-03-28 17:25:38","category":"都市小说"}