{"id":0,"code":"6630227.html","title":"第504章 (1)","latest_chapter_name":"正文 第800章 (3)","xiao_shuo_code":"9226","content":"\u003cbr/\u003e\u003cbr/\u003e    唐纪七（起阏逢涒滩六月，尽柔兆阉茂八月，凡二年有奇）\u003cbr/\u003e\u003cbr/\u003e     高祖神尧大圣光孝皇帝下之上\u003cbr/\u003e\u003cbr/\u003e     武德七年甲申，公元六二四年六月，辛丑，上幸仁智宫避暑。\u003cbr/\u003e\u003cbr/\u003e     辛亥，泷州、扶州獠作乱，遣南尹州都督李光度等击平之。\u003cbr/\u003e\u003cbr/\u003e     丙辰，吐谷浑寇扶州，刺史蒋善合击走之。壬戌，庆州都督杨文幹反。\u003cbr/\u003e\u003cbr/\u003e     初，齐王元吉劝太子建成除秦王世民，曰：“当为兄手刃之！”世民从上幸元吉第，元吉伏护军宇文宝于寝内，欲刺世民；建成性颇仁厚，遽止之。元吉愠曰：“为兄计耳，于我何有！”\u003cbr/\u003e\u003cbr/\u003e     建成擅募长安及四方骁勇二千馀人为东宫卫士，分屯左、右长林，号长林兵。又密使右虞侯率可达志从燕王李艺发幽州突骑三百，置宫东诸坊，欲以补东宫长上，为人所告。上召建成责之，流可达志于巂州。\u003cbr/\u003e\u003cbr/\u003e     杨文幹尝宿卫东宫，建成与之亲厚，私使募壮士送长安。上将幸仁智宫，命建成居守，世民、元吉皆从。建成使元吉就图世民，曰：“安危之计，决在今岁！”又使郎将尔朱焕、校尉桥公山以甲遗文幹。二人至幽州，上变，告太子使文幹举兵，使表里相应；又有宁州人杜凤举亦诣宫言状。上怒，托他事，手诏召建成，令诣行在。建成惧，不敢赴。太子舍人徐师谟劝之据城举兵；詹事主簿赵弘智劝之贬损车服，屏从者，诣上谢罪，建成乃诣仁智宫。未至六十里，悉留其官属于毛鸿宾堡，以十馀骑往见上，叩头谢罪，奋身自掷，几至于绝。上怒不解，是夜，置之幕下，饲以麦饭，使殿中监陈福防守，遣司农卿宇文颖驰召文幹。颖至庆州，以情告之，文幹遂举兵反。上遣左武卫将军钱九陇与灵州都督杨师道击之。\u003cbr/\u003e\u003cbr/\u003e     甲子，上召秦王世民谋之，世民曰：“文幹竖子，敢为狂逆，计府僚已应擒戮；若不尔，正应遣一将讨之耳。”上曰：“不然。文幹事连建成，恐应之者众。汝宜自行，还，立汝为太子。吾不能效隋文帝自诛其子，当封建成为蜀王。蜀兵脆弱，它日苟能事汝，汝宜全之；不能事汝，汝取之易耳！”\u003cbr/\u003e\u003cbr/\u003e     上以仁智宫在山中，恐盗兵猝发，夜，帅宿卫南出山外，行数十里，东宫官属将卒继至者，皆令三十人为队，分兵围守之。明日，复还仁智宫。\u003cbr/\u003e\u003cbr/\u003e     世民既行，元吉与妃嫔更迭为建成请，封德彝复为之营解于外，上意遂变，复遣建成还京师居守。惟责以兄弟不睦，归罪于太子中允王珪、左卫率韦挺、天策兵曹参军杜淹，并流于巂州。挺，冲之子也。初，洛阳既平，杜淹久不得调，欲求事建成。房玄龄以淹多狡数，恐其教导建成，益为世民不利，乃言于世民，引入天策府。\u003cbr/\u003e\u003cbr/\u003e     突厥寇代州之武周城，州兵击破之。\u003cbr/\u003e\u003cbr/\u003e     秋，七月，己巳，苑君璋以突厥寇朔州，总管秦武通击却之。\u003cbr/\u003e\u003cbr/\u003e     杨文幹袭陷宁州，驱掠吏民出据百家堡。秦王世民军至宁州，其党皆溃。癸酉，文幹为其麾下所杀，传首京师。获宇文颖，诛之。\u003cbr/\u003e\u003cbr/\u003e     丁丑，梁师都行台白伏愿来降。\u003cbr/\u003e\u003cbr/\u003e     戊寅，突厥寇原州；遣宁州刺史鹿大师救之，又遣杨师道趋大木根山，邀其归路。庚辰，突厥寇陇州；遣护军尉迟敬德击之。\u003cbr/\u003e\u003cbr/\u003e     吐谷浑寇岷州。辛巳，吐谷浑、党项寇松州。癸未，突厥寇阴盘。\u003cbr/\u003e\u003cbr/\u003e     甲申，扶州刺史蒋善合击吐谷浑于松州赤磨镇，破之。\u003cbr/\u003e\u003cbr/\u003e     己丑，突厥吐利设与苑君璋寇并州。\u003cbr/\u003e\u003cbr/\u003e     甲子，车驾还京师。\u003cbr/\u003e\u003cbr/\u003e     或说上曰：“突厥所以屡寇关中者，以子女玉帛皆在长安故也。若焚长安而不都，则胡寇自息矣。”上以为然，遣中书侍郎宇文士及逾南山至樊、邓，行可居之地，将徒都之。太子建成、齐王元吉、裴寂皆赞成其策，萧瑀等虽知其不可，而不敢谏。秦王世民谏曰：“戎狄为患，自古有之。陛下以圣武龙兴，光宅中夏，精兵百万，所征无敌，奈何以胡寇扰边，遽迁都以避之，贻四海之羞，为百世之笑乎！彼霍去病汉廷一将，犹志灭匈奴；况臣忝备藩维，愿假数年之期，请系颉利之颈，致之阙下。若其不效，迁都未晚。”上曰：“善。”建成曰：“昔樊哙欲以十万众横行匈奴中，秦王之言得无似之！”世民曰：“形势各异，用兵不同，樊哙小竖，何足道乎！不出十年，必定漠北，非敢虚言也！”上乃止。建成与妃嫔因共谮世民曰：“突厥虽屡为边患，得赂则退。秦王外托御寇之名，内欲总兵权，成其篡夺之谋耳！”\u003cbr/\u003e\u003cbr/\u003e     上校猎城南，太子、秦、齐王皆从，上命三子驰射角胜。建成有胡马，肥壮而喜蹶，以授世民曰：“此马甚骏，能超数丈涧。弟善骑，试乘之。”世民乘以逐鹿，马蹶，世民跃立于数步之外，马起，复乘之，如是者三，顾谓宇文士及曰：“彼欲以此见杀，死生有命，庸何伤乎！”建成闻之，因令妃嫔谮之于上曰：“秦王自言，我有天命，方为天下主，岂有浪死！”上大怒，先召建成、元吉，然后召世民入，责之曰：“天子自有天命，非智力可求；汝求之一何急邪！”世民免冠顿首，请下法司案验。上怒不解，会有司奏突厥入寇，上乃改容，劳勉世民，命之冠带，与谋突厥。闰月，己未，诏世民、元吉将兵出幽州以御突厥，上饯之于兰池。上每有寇盗，辄命世民讨之，事平之后，猜嫌益甚。\u003cbr/\u003e\u003cbr/\u003e     初，隋末，京兆韦仁寿为蜀郡司法书佐，所论囚至市，犹西向为仁寿礼佛，然后死。唐兴，爨弘达帅西南夷内附，朝廷遣使抚之，类皆贪纵，远民患之，有叛者。仁寿时为巂州都督长史，上闻其名，命检校南宁州都督，寄治越巂，使之岁一至其地慰抚之。仁寿性宽厚，有识度，既受命，将兵五百人至西洱河，周历数千里，蛮、夷豪帅皆望风归附，来见仁寿。仁寿承制置七州、十五县，各以其豪帅为刺史、县令，法令清肃，蛮、夷悦服。将还，豪帅皆曰：“天子遣公都督南宁，何为遽去？”仁寿以城池未立为辞。蛮、夷即相帅为仁寿筑城，立廨舍，旬日而就。仁寿乃曰：“吾受诏但令巡抚，不敢擅留。”蛮、夷号泣送之，因各遣子弟入贡。壬戌，仁寿还朝，上大悦，命仁寿徙镇南宁，以兵戍之。\u003cbr/\u003e\u003cbr/\u003e     苑君璋引突厥寇朔州。\u003cbr/\u003e\u003cbr/\u003e     八月，戊辰，突厥寇原州。\u003cbr/\u003e\u003cbr/\u003e     己巳，吐谷浑寇鄯州。\u003cbr/\u003e\u003cbr/\u003e     壬申，突厥寇忻州，丙子，寇并州；京师戒严。戊寅，寇绥州，刺史刘大俱击却之。\u003cbr/\u003e\u003cbr/\u003e     是时，颉利、突利二可汗举国入寇，连营南上，秦王世民引兵拒之。会关中久雨，粮运阻绝，士卒疲于征役，器械顿弊，朝廷及军中咸以为忧。世民与虏遇于幽州，勒兵将战。己卯，可汗帅万馀骑奄至城西，陈于五陇阪，将士震恐。世民谓元吉曰：“今虏骑凭陵，不可示之以怯，当与之一战，汝能与我俱乎？”元吉惧曰：“虏形势如此，奈何轻出？万一失利，悔可及乎！”世民曰：“汝不敢出，吾当独往。汝留此观之。”世民乃帅骑驰诣虏陈，告之曰：“国家与可汗和亲，何为负约，深入我地！我秦王也，可汗能斗，独出与我斗；若以众来，我直以此百骑相当耳！”颉利不之测，笑而不应。世民又前，遣骑告突利曰：“尔往与我盟，有急相救；今乃引兵相攻，何无香火之情也！”突利亦不应。世民又前，将渡沟水，颉利见世民轻出，又闻香火之言，疑突利与世民有谋，乃遣止世民曰：“王不须渡，我无他意，更欲与王申固盟约耳。”乃引兵稍却。是后霖雨益甚，世民谓诸将曰：“虏所恃者弓矢耳，今积雨弥时，筋胶俱解，弓不可用，彼如飞鸟之折翼；吾屋居火食，刀槊犀利，以逸制劳，此而不乘，将复何待！”乃潜师夜出，冒雨而进，突厥大惊。世民又遣说突利以利害，突利悦，听命。颉利欲战，突利不可，乃遣突利与其夹毕特勒阿史那思摩来见世民，请和亲，世民许之。思摩，颉利之从叔也。突利因自托于世民，请结为兄弟。世民亦以恩意抚之，与盟而去。\u003cbr/\u003e\u003cbr/\u003e     庚寅，岐州刺史柴绍破突厥于杜阳谷。\u003cbr/\u003e\u003cbr/\u003e     壬申，突厥阿史那思摩入见，上引升御榻，慰劳之。思摩貌类胡，不类突厥，故处罗疑其非阿史那种，历处罗、颉利世，常为夹毕特勒，终不得典兵为设。既入朝，赐爵和顺王。\u003cbr/\u003e\u003cbr/\u003e     丁酉，遣左仆射裴寂使于突厥。\u003cbr/\u003e\u003cbr/\u003e     九月，癸卯，日南人姜子路反，交州都督王志远击破之。\u003cbr/\u003e\u003cbr/\u003e     癸卯，突厥寇绥州，都督刘大俱击破之，获特勒三人。\u003cbr/\u003e\u003cbr/\u003e     冬，十月，己巳，突厥寇甘州。\u003cbr/\u003e\u003cbr/\u003e     辛未，上校猎于鄠之南山；癸酉，幸终南。\u003cbr/\u003e\u003cbr/\u003e     吐谷浑及羌人寇叠州，陷合川。\u003cbr/\u003e\u003cbr/\u003e     丙子，上幸楼观，谒老子祠；癸未，以太牢祭隋文帝陵。\u003cbr/\u003e\u003cbr/\u003e     十一月，丁卯，上幸龙跃宫；庚午，还宫。\u003cbr/\u003e\u003cbr/\u003e     太子詹事裴矩权检校侍中。\u003cbr/\u003e\u003cbr/\u003e     武德八年乙酉，公元六二五年春，正月，丙辰，以寿州都督张镇周为舒州都督。镇周以舒州本其乡里，到州，就故宅多市酒肴，召亲戚故人，与之酣宴，散发箕距，如为布衣时，凡十日。既而分赠金帛，泣与之别，曰：“今日张镇周犹得与故人欢饮，明日之后，则舒州都督治百姓耳，君民礼隔，不复得为交游。”自是亲戚故人犯法，一无所纵，境内肃然。\u003cbr/\u003e\u003cbr/\u003e     丁巳，遣右武卫将军段德操徇夏州地。\u003cbr/\u003e\u003cbr/\u003e     吐谷浑寇叠州。\u003cbr/\u003e\u003cbr/\u003e     是月，突厥、吐谷浑各请互市，诏皆许之。先是，中国丧乱，民乏耕牛，至是资于戎狄，杂畜被野。\u003cbr/\u003e\u003cbr/\u003e     夏，四月，乙亥，党项寇渭州。\u003cbr/\u003e\u003cbr/\u003e     甲申，上幸鄠县，校猎于甘谷，营太和宫于终南山；丙戌，还宫。\u003cbr/\u003e\u003cbr/\u003e     西突厥统叶护可汗遣使请婚，上谓裴矩曰：“西突厥道远，缓急不能相助，今求婚，何如？”对曰：“今北寇方强，为国家今日计，且当远交而近攻，臣谓宜许其婚以威颉利；俟数年之后，中国完实，足抗北夷，然后徐思其宜。”上从之。遣高平王道立至其国，统叶护大喜。道立，上之从子也。\u003cbr/\u003e\u003cbr/\u003e     初，上以天下大定，罢十二军。既而突厥为寇不已，辛亥，复置十二军，以太常卿窦诞等为将军，简练士马，议大举击突厥。\u003cbr/\u003e\u003cbr/\u003e     甲寅，凉州胡睦伽陀引突厥袭都督府，入子城；长史刘君杰击破之。\u003cbr/\u003e\u003cbr/\u003e     六月，甲子，上幸太和宫。\u003cbr/\u003e\u003cbr/\u003e     丙子，遣燕郡王李艺屯华亭县及弹筝峡，水部郎中姜行本断石岭道以备突厥。\u003cbr/\u003e\u003cbr/\u003e     丙戌，颉利可汗寇灵州。丁亥，以右卫大将军张瑾为行军总管以御之，以中书侍郎温彦博为长史。先是，上与突厥书用敌国礼，秋，七月，甲辰，上谓侍臣曰：“突厥贪婪无厌，朕将征之，自今勿复为书，皆用诏敕。”\u003cbr/\u003e\u003cbr/\u003e     丙午，车驾还宫。\u003cbr/\u003e\u003cbr/\u003e     己酉，突厥颉利可汗寇相州。\u003cbr/\u003e\u003cbr/\u003e     睦伽陀攻武兴。\u003cbr/\u003e\u003cbr/\u003e     丙辰，代州都督蔺謩与突厥战于新城，不利；复命行军总管张瑾屯石岭，李高迁趋大谷以御之。丁巳，命秦王出屯蒲州以备突厥。\u003cbr/\u003e\u003cbr/\u003e     八月，壬戌，突厥逾石岭，寇并州；癸亥，寇灵州；丁卯，寇潞、沁、韩三州。\u003cbr/\u003e\u003cbr/\u003e     左武候大将军安修仁击睦伽陀于且渠川，破之。\u003cbr/\u003e\u003cbr/\u003e     诏安州大都督李靖出潞州道，行军总客任瑰屯太行，以御突厥。颉利可汗将兵十馀万大掠朔州。壬申，并州道行军总管张瑾与突厥战于太谷，全军皆没，瑾脱身奔李靖。行军长史温彦博为虏所执，虏以彦博职在机近，问以国家兵粮虚实，彦博不对，虏迁之阴山。庚辰，突厥寇灵武。甲申，灵州都督任城王道宗击破之。丙戌，突厥寇绥州。丁亥，颉利可汗遣使请和而退。\u003cbr/\u003e\u003cbr/\u003e     九月，癸巳，突厥没贺咄设陷并州一县。丙申，代州都督蔺謩击破之。\u003cbr/\u003e\u003cbr/\u003e     癸卯，初令太府检校诸州权量。\u003cbr/\u003e\u003cbr/\u003e     丙午，右领军将军王君廓破突厥于幽州，俘斩二千馀人。\u003cbr/\u003e\u003cbr/\u003e     突厥寇蔺州。\u003cbr/\u003e\u003cbr/\u003e     冬，十月，壬申，吐谷浑寇叠州，遣扶州刺史蒋善合救之。\u003cbr/\u003e\u003cbr/\u003e     戊寅，突厥寇鄯州，遣霍公柴绍救之。\u003cbr/\u003e\u003cbr/\u003e     十一月，辛卯朔，上幸宜州。\u003cbr/\u003e\u003cbr/\u003e     权检校侍中裴矩罢判黄门侍郎。\u003cbr/\u003e\u003cbr/\u003e     戊戌，突厥寇彭州。\u003cbr/\u003e\u003cbr/\u003e     庚子，以天策司马宇文士及权检校侍中。\u003cbr/\u003e\u003cbr/\u003e     辛丑，徙蜀王元轨为吴王，汉王元庆为陈王。\u003cbr/\u003e\u003cbr/\u003e     癸卯，加秦王世民中书令，齐王元吉侍中。\u003cbr/\u003e\u003cbr/\u003e     丙午，吐谷浑寇岷州。\u003cbr/\u003e\u003cbr/\u003e     戊申，眉州山獠反。\u003cbr/\u003e\u003cbr/\u003e     十二月，辛酉，上还至京师。\u003cbr/\u003e\u003cbr/\u003e     庚辰，上校猎于鸣犊泉；辛巳，还宫。\u003cbr/\u003e\u003cbr/\u003e     以襄邑王神符检校扬州大都督。始自丹杨徙州府及居民于江北。\u003cbr/\u003e\u003cbr/\u003e     武德九年丙戌，公元六二六年春，正月，己亥，诏太常少卿祖孝孙等更定雅乐。\u003cbr/\u003e\u003cbr/\u003e     甲寅，以左仆射裴寂为司空，日遣员外郎一个更直其第。\u003cbr/\u003e\u003cbr/\u003e     二月，庚申，以齐王元吉为司徒。\u003cbr/\u003e\u003cbr/\u003e     丙子，初令州县祀社稷，又令士民里□相从立社。各申祈报，用洽乡党之欢。戊寅，上祀社稷。\u003cbr/\u003e\u003cbr/\u003e     丁亥，突厥寇原州，遣折威将军杨毛击之。\u003cbr/\u003e\u003cbr/\u003e     三月，庚寅，上幸昆明池；壬辰，还宫。\u003cbr/\u003e\u003cbr/\u003e     癸巳，吐谷浑、党项寇岷州。戊戌，益州道行台尚书郭行方击眉州叛獠，破之。\u003cbr/\u003e\u003cbr/\u003e     壬寅，梁师都寇边，陷静难镇。\u003cbr/\u003e\u003cbr/\u003e     丙午，上幸周氏陂。\u003cbr/\u003e\u003cbr/\u003e     辛亥，突厥寇灵州。\u003cbr/\u003e\u003cbr/\u003e     乙卯，车驾还宫。\u003cbr/\u003e\u003cbr/\u003e     癸丑，南海公欧阳胤奉使在突厥，帅其徒五十人谋掩袭可汗牙帐；事泄，突厥囚之。\u003cbr/\u003e\u003cbr/\u003e     丁巳，突厥寇凉州，都督长乐王幼良击走之。\u003cbr/\u003e\u003cbr/\u003e     戊午，郭行方击叛獠于洪、雅二州，大破之，俘男女五千口。\u003cbr/\u003e\u003cbr/\u003e     夏，四月，丁卯，突厥寇朔州；庚午，寇原州；癸酉，寇泾州。\u003cbr/\u003e\u003cbr/\u003e     戊寅，安州大都督李靖与突厥颉利可汗战于灵州之硖石，自旦至申，突厥乃退。","cnt":0,"sort":6630227,"author":"司马光","prev":"6630226.html","next":"6630228.html","book_title":"资治通鉴","updateTimeFmt":"2024-03-28 17:25:38","category":"都市小说"}