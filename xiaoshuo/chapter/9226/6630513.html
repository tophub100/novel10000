{"id":0,"code":"6630513.html","title":"第790章 (1)","latest_chapter_name":"正文 第800章 (3)","xiao_shuo_code":"9226","content":"\u003cbr/\u003e\u003cbr/\u003e    后周纪二（起玄黓困敦九月，尽阏逢摄提格四月，凡一年有奇）\u003cbr/\u003e\u003cbr/\u003e     太祖圣神恭肃文武皇帝中\u003cbr/\u003e\u003cbr/\u003e     广顺二年壬子，公元九五二年九月，甲寅朔，吴越丞相裴坚卒。以台州刺史吴延福同参相府事。\u003cbr/\u003e\u003cbr/\u003e     庚午，敕北边吏民毋得入契丹境俘掠。\u003cbr/\u003e\u003cbr/\u003e     契丹将高谟翰以苇筏渡胡卢河入寇，至冀州，成德节度使何福进遣龙捷都指挥使刘诚诲等屯贝州以拒之。契丹闻之，遽引兵北渡。所掠冀州丁壮数百人，望见官军，争鼓噪，欲攻契丹，官军不敢应，契丹尽杀之。\u003cbr/\u003e\u003cbr/\u003e     蜀山南西道节度使李廷珪奏周人聚兵关中，请益兵为备。蜀主遣奉銮肃卫都虞候赵进将兵趣利州，既而闻周人聚兵以备北汉，乃引还。\u003cbr/\u003e\u003cbr/\u003e     唐武安节度使边镐，昏懦无断，在湖南，政出多门，不合众心。吉水人欧阳广上书，言：“镐非将帅才，必丧湖南，宜别择良帅，益兵以救其败。”不报。\u003cbr/\u003e\u003cbr/\u003e     唐主使镐经略朗州，有自朗州来者，多言刘言忠顺，镐由是不为备。唐主召刘言入朝，言不行，谓王逵曰：“唐必伐我，奈何？”逵曰：“武陵负江湖之险，带甲数万，安能拱手受制于人！边镐抚驭无方，士民不附，可一战擒也。”言犹豫未决，周行逢曰：“机事贵速，缓则彼为之备，不可图也。”言乃以逵、行逢及牙将何敬真、张仿、蒲公益、朱全琹、宇文琼、彭万和、潘叔嗣、张文表十人皆为指挥使，部分发兵。叔嗣、文表，皆朗州人也。行逢能谋，文表善战，叔嗣果敢，三人多相须成功，情款甚昵。\u003cbr/\u003e\u003cbr/\u003e     诸将欲召溆州酋长苻彦通为援，行逢曰：“蛮贪而无义，前年从马希萼入潭州，焚掠无遗。吾兵以义举，往无不克，乌用此物，使暴殄百姓哉！”乃止。然亦畏彦通为后患，以蛮酋土团都指挥使刘瑫为群蛮所惮，补西境镇遏使以备之。\u003cbr/\u003e\u003cbr/\u003e     冬，十月，逵等将兵分道趣长少，以孙朗、曹进为先锋使，边镐遣指挥使郭再诚等将兵屯益阳以拒之。戊子，逵等克沅江，执都监刘承遇，裨将李师德帅众五百降之。壬辰，逵等命军士举小舟自蔽，直造益阳，四面斧寨而入，遂克之，杀戍兵二千人。边镐告急于唐。甲午，逵等克桥口及湘阴，乙未，至潭州。边镐婴城自守，救兵未至，城中兵少。丙申夜，镐弃城走，吏民俱溃。醴陵门桥折，死者万馀人，道州刺史廖偃为乱兵所杀。丁酉旦，王逵入城，自称武平节度副使、权知军府事，以何敬真为行军司马。遣敬真等追镐，不及，斩首五百级。薄公益攻岳州，唐岳州刺史宋德权走，刘言以公益权知岳州。唐将守湖南诸州者，闻长沙陷，相继遁去。刘言尽复马氏岭北故地，惟郴、连入于南汉。\u003cbr/\u003e\u003cbr/\u003e     契丹瀛、莫、幽州大水，流民入塞散居河北者数十万口，契丹州县亦不之禁。诏所在赈给存处之，中国民先为所掠，得归者什五六。\u003cbr/\u003e\u003cbr/\u003e     丁未，谷以病臂久未愈，三表辞位，帝遣中使谕指曰：“卿所掌至重，朕难其人，苟事功克集，何必朝礼！朕今于便殿待卿，可暂入相见。”谷入见于金祥殿，面陈悃款，帝不许。谷不得已复视事。谷未能执笔，诏以三司务繁，令刻名印用之。\u003cbr/\u003e\u003cbr/\u003e     辛亥，敕：“民有诉讼，必先历县州及观察使处决，不直，乃听诣台省，或自不能书牒，倩人书者，必书所倩姓名、居处。若无可倩，听执素纸。所诉必须己事，毋得挟私客诉。”\u003cbr/\u003e\u003cbr/\u003e     庆州刺史郭彦钦性贪，野鸡族多羊马，彦钦故扰之以求赂，野鸡族遂反，剽掠纲商。帝命宁、环二州合兵讨之。\u003cbr/\u003e\u003cbr/\u003e     刘言遣使奉表来告，称：“湖南世事朝廷，不幸为邻寇所陷，臣虽不奉诏，辄纠合义兵，削平旧国。”\u003cbr/\u003e\u003cbr/\u003e     唐主削边镐官爵，流饶州。初，镐以都虞候从查文徽克建州，凡所俘获皆全之，建人谓之“边佛子”；及克潭州，市不易肆，潭人谓之“边菩萨”；既而为节度使，政无纲纪，惟日设斋供，盛修佛事，潭人失望，谓之“边和尚”矣。\u003cbr/\u003e\u003cbr/\u003e     左仆射同平章事冯延己、右仆射同平章事孙晟上表请罪，皆释之。晟陈请不已，乃与延己皆罢守本官。\u003cbr/\u003e\u003cbr/\u003e     唐主以比年出师无功，乃议休兵息民。或曰：“愿陛下数十年不用兵，可小康矣！”唐主曰：“将终身不用，何数十年之有！”唐主思欧阳广之言，拜本县令。\u003cbr/\u003e\u003cbr/\u003e     十一月，辛未，徙保义节度使折从阮为静难节度使，讨野鸡族。\u003cbr/\u003e\u003cbr/\u003e     癸酉，敕：“约每岁民间所输牛皮，三分减二；计田十顷，税取一皮，馀听民自用及卖买，惟禁卖于敌国。”先是，兵兴以来，禁民私卖买牛皮，悉令输官受直。唐明宗之世，有司止偿以盐；晋天福中，并盐不给。汉法，犯私牛皮一寸抵死，然民间日用实不可无。帝素知其弊，至是，李谷建议，均于田亩，公私便之。\u003cbr/\u003e\u003cbr/\u003e     十二月，丙戌，河决郑、滑，遣使行视修塞。\u003cbr/\u003e\u003cbr/\u003e     甲午，前静难节度使侯章献买宴绢千匹，银五百两。帝不受，曰：“诸侯入觐，天子宜有宴犒，岂待买邪！自今如此比者，皆勿受。”\u003cbr/\u003e\u003cbr/\u003e     王逵将兵及洞蛮五万攻郴州，南汉将潘崇彻救之，遇于蚝石。崇彻登高望湖南兵，曰：“疲而不整，可破也。”纵击，大破之，伏尸八十里。\u003cbr/\u003e\u003cbr/\u003e     翰林学士徐台符请诛诬告李崧者葛延遇及李澄，冯道以为屡更赦，不许。王峻嘉台符之义，白于帝，癸卯，收延遇、澄，诛之。\u003cbr/\u003e\u003cbr/\u003e     刘言表称潭州残破，乞移使府治朗州，且请贡献、卖茶，悉如马氏故事。许之。\u003cbr/\u003e\u003cbr/\u003e     唐江西观察使楚王马希萼入朝，唐主留之，后数年，卒于金陵，谥曰恭孝。\u003cbr/\u003e\u003cbr/\u003e     初，麟州土豪杨信自为刺史，受命于周。信卒，子重训嗣，以州降北汉。至是，为群羌所围，复归款，求救于夏、府二州。\u003cbr/\u003e\u003cbr/\u003e     广顺三年癸丑，公元九五三年春，正月，丙辰，以武平留后刘言为武平节度使，制置武安、静江等军事、同平章事；以王逵为武安节度使，何敬真为静江节度使，周行逢为武安行军司马。\u003cbr/\u003e\u003cbr/\u003e     诏折从阮：“野鸡族能改过者，拜官赐金帛，不则进兵讨之。”壬戌，从阮奏：“酋长李万全等受诏立誓外，自馀犹不服，方讨之。”\u003cbr/\u003e\u003cbr/\u003e     前世屯田皆在边地，使戍兵佃之。唐末，中原宿兵，所在皆置营田以耕旷土。其后又募高赀户使输课佃之，户部别置官司总领，不隶州县，或丁多无役，或容庇奸盗，州县不能诘。梁太祖击淮南，掠得牛以千万计，给东南诸州农民，使岁输租。自是历数十年，牛死而租不除，民甚苦之。帝素知其弊，会阖门使、知青州张凝上便宜，请罢营田务，李谷亦以为言。乙丑，敕：“悉罢户部营田务，以其民隶州县；其田、庐、牛、农器，并赐见佃者为永业，悉除租牛课。”是岁，户部增三万馀户。民既得为永业，始敢葺屋植木，获地利数倍。或言：“营田有肥铙者，不若鬻之，可得钱数十万缗以资国。”帝曰：“利在于民，犹在国也，朕用此钱何为！”\u003cbr/\u003e\u003cbr/\u003e     莱州刺史叶仁鲁，帝之故吏也，坐赃绢万五千匹，钱千缗。庚午，赐死。帝遣中使赐以酒食曰：“汝自抵国法，吾无如之何。当存恤汝母。”仁鲁感泣。\u003cbr/\u003e\u003cbr/\u003e     帝以河决为忧，王峻请自往行视，许之。镇宁节度使荣屡求入朝，峻忌其英烈，每沮止之。闰月，荣复求入朝，会峻在河上，帝乃许之。\u003cbr/\u003e\u003cbr/\u003e     契丹寇定州，围义丰军，定和都指挥使杨弘裕夜击其营，大获，契丹遁去。又寇镇州，本道兵击走之。\u003cbr/\u003e\u003cbr/\u003e     丙申，镇宁节度使荣入朝。故李守贞骑士马全乿从荣入朝，帝召见，补殿前指挥使，谓左右曰：“全乿忠于所事，昔在河中，屡挫吾军，汝辈宜效之。”王峻闻荣入朝，遽自河上归，戊戌，至大梁。\u003cbr/\u003e\u003cbr/\u003e     雄武节度使高允权卒，其子牙内指挥使绍基谋袭父位，诈称允权疾病，表己知军府事。观察判官李彬切谏，绍基怒，斩之，辛丑，以彬谋反闻。\u003cbr/\u003e\u003cbr/\u003e     王峻固求领藩镇，帝不得已，壬寅，以峻兼平卢节度使。\u003cbr/\u003e\u003cbr/\u003e     高绍基屡奏杂虏犯边，冀得承袭，帝遣六宅使张仁谦诣延州巡检，绍基不能匿，始发父丧。\u003cbr/\u003e\u003cbr/\u003e     戊申，折从阮奏降野鸡二十一族。\u003cbr/\u003e\u003cbr/\u003e     唐草泽邵棠上言：“近游淮上，闻周主恭俭，增修德政。吾兵新破于潭、朗，恐其有南征之志，宜为之备。”\u003cbr/\u003e\u003cbr/\u003e     初，王逵既克潭州，以指挥使何敬真为静江节度副使，朱全琹为武安节度副使，张文表为武平节度副使，周行逢为武安行军司马。敬真、全琹各置牙兵，与逵分厅视事，吏民莫知所从。每宴集，诸将使酒，纷拿如市，无复上下之分，唯行逢、文表事逵尽礼，逵亲爱之。敬真与逵不协，辞归朗州，又不能事刘言，与全琹谋作乱。言素忌逵之强，疑逵使敬真伺己，将讨之，逵闻之，甚惧。行逢曰：“刘言素不与吾辈同心，何敬真、朱全琹耻在公下，公宜早图之。”逵喜曰：“与公共除凶党，同治潭、朗，夫复何忧！”会南汉寇全、道、永州，行逢请：“身至朗州说言，遣敬真、全琹南讨，俟至长沙，以计取之，如掌中物耳。”逵从之。行逢至朗州，言以敬真为南面行营招讨使，全琹为先锋使，将牙兵百馀人会潭州兵以御南汉。二人至长沙，逵出郊迎，相见甚欢，宴饮连日，多以美妓饵之，敬真因淹留不进。朗州指挥使李仲迁部兵三千人久戍潭州，敬真使之先发，趣岭北，都头符会等因士卒思归，劫仲迁擅还朗州。逵乘敬真醉，使人诈为言使者，责敬真以“南寇深侵，不亟捍御而专务荒宴，太师命械公归西府。”因收系狱。全琹逃去，遣兵追捕之。二月，辛亥朔，斩敬真以徇。未几，获全琹及其党十馀人，皆斩之。\u003cbr/\u003e\u003cbr/\u003e     癸丑，镇宁节度使荣归澶州。\u003cbr/\u003e\u003cbr/\u003e     初，契丹主德光北还，以晋传国宝自随。至是，更以玉作二宝。\u003cbr/\u003e\u003cbr/\u003e     王逵遣使以斩何敬真告刘言，言不得己，庚申，斩符会等数人。\u003cbr/\u003e\u003cbr/\u003e     枢密使、平卢节度使、同平章事王峻，晚节益狂躁，奏请以端明殿学士颜衎、枢密直学士陈观代范质、李谷为相，帝曰：“进退宰辅，不可仓猝，俟朕更思之。”峻力论列，语浸不逊，日向中，帝尚未食，峻争之不已。帝曰：“今方寒食，俟假开，如卿所奏。”峻乃退。\u003cbr/\u003e\u003cbr/\u003e     癸亥，帝函召宰相、枢密使入，幽峻于别所。帝见冯道等，泣曰：“王峻陵朕太甚，欲尽逐大臣，翦朕羽翼。朕惟一子，专务间阻，暂令诣阙，已怀怨望。岂有身典枢机，复兼宰相，又求重镇！观其志趣，殊未盈厌。无君如此，谁则堪之！”甲子，贬峻商州司马，制辞略曰：“肉视群后，孩抚朕躬。”帝虑邺都留守王殷不自安，命殷子尚食使承诲诣殷，谕以峻得罪之状。峻至商州，得腹疾，帝犹愍之，命其妻往视之，未几而卒。\u003cbr/\u003e\u003cbr/\u003e     帝命折从阮分兵屯延州，高绍基始惧，屡有贡献。又命供奉官张怀贞将禁兵两指挥屯鄜、延，绍基乃悉以军府事授副使张匡图。甲戌，以客省使向训权知延州。\u003cbr/\u003e\u003cbr/\u003e     三月，甲申，以镇宁节度使荣为开封尹、晋王。丙戌，以枢密副使郑仁诲为镇宁节度使。\u003cbr/\u003e\u003cbr/\u003e     初，杀牛族与野鸡族有隙，闻官军讨野鸡，馈饷迎奉，官军利其财畜而掠之；杀牛族反，与野鸡合，败宁州刺史张建武于包山。帝以郭彦钦扰群胡，致其作乱，黜废于家。\u003cbr/\u003e\u003cbr/\u003e     初，解州刺史浚仪郭元昭与榷盐使李温玉有隙，温玉婿魏仁浦为枢密主事，元昭疑仁浦庇之。会李守贞反，温玉有子在河中，元昭收系温玉，奏言其叛，事连仁浦。帝时为枢密使，知其诬，释不问。至是，仁浦为枢密承旨，元昭代归，甚惧，过洛阳，以告仁浦弟仁涤，仁涤曰：“吾兄平生不与人为怨，况肯以私害公乎！”既至，丁亥，仁浦白帝，以元昭为庆州刺史。己丑，以棣州团练使太原王仁镐为宣徽北院使兼枢密副使。\u003cbr/\u003e\u003cbr/\u003e     唐主复以左仆射冯延己同平章事。\u003cbr/\u003e\u003cbr/\u003e     周行逢恶武平节度副使张仿，言于王逵曰：“何敬真，仿之亲戚，临刑以后事属仿，公宜备之。”夏，四月，庚申，逵召仿饮，醉而杀之。\u003cbr/\u003e\u003cbr/\u003e     丙寅，归德节度使兼侍中常思入朝，戊辰，徙平卢节度使。将行，奏曰：“臣在宋州，举丝四万馀两在民间，谨以上进，请征之。”帝颔之。五月，丁亥，敕榜宋州，凡常思所举丝悉蠲之，已输者复归之，思亦无怍色。\u003cbr/\u003e\u003cbr/\u003e     自唐末以来，所在学校废绝，蜀毋昭裔出私财百万营学馆，且请刻板印《九经》。蜀主从之。由是蜀中文学复盛。\u003cbr/\u003e\u003cbr/\u003e     六月，壬子，沧州奏契丹知户台军事范阳张藏英来降。\u003cbr/\u003e\u003cbr/\u003e     初，唐明宗之世，宰相冯道、李愚请令判国子监田敏校正《九经》，刻板印卖，朝廷从之。丁巳，板成，献之。由是，虽乱世，《九经》传布甚广。\u003cbr/\u003e\u003cbr/\u003e     王逵以周行逢知潭州，自将兵袭朗州，克之，杀指挥使郑珓，执武安节度使、同平章事刘言，幽于别馆。\u003cbr/\u003e\u003cbr/\u003e     秋，七月，王殷三表请入朝，帝疑其不诚，遣使止之。\u003cbr/\u003e\u003cbr/\u003e     唐大旱，井泉涸，淮水可涉，饥民度淮而北者相继，濠、寿发兵御之，民与兵斗而北来。帝闻之曰：“彼我之民一也，听籴米过淮。”唐人遂筑仓，多籴以供军。八月，己未，诏唐民以人畜负米者听之，以舟车运载者勿予。\u003cbr/\u003e\u003cbr/\u003e     王逵遣使上表，诬“刘言谋以朗州降唐，又欲攻潭州，其众不从，废而囚之，臣已至朗州抚安军府讫。”且请复移使府治潭州。甲戌，遣通事舍人翟光裔诣湖南宣抚，从其所请。逵还长沙，以周行逢知朗州事，又遣潘叔嗣杀刘言于朗州。\u003cbr/\u003e\u003cbr/\u003e     九月，己亥，武成节度使白重赞奏塞决河。\u003cbr/\u003e\u003cbr/\u003e     契丹寇乐寿，齐州戍兵右保宁都头刘彦章杀都监杜延熙，谋应契丹，不克，并其党伏诛。\u003cbr/\u003e\u003cbr/\u003e     南汉主立其子继兴为卫王，璇兴为桂王，庆兴为荆王，保兴为祯王，崇兴为梅王。\u003cbr/\u003e\u003cbr/\u003e     东自青、徐，南至安、复，西至丹、慈，北至贝、镇，皆大水。\u003cbr/\u003e\u003cbr/\u003e     帝自入秋得风痹疾，害于食饮及步趋，术者言宜散财以禳之。帝欲祀南郊，又以自梁以来，郊祀常在洛阳，疑之。执政曰：“天子所都则可以祀百神，何必洛阳！”于是，始筑圜丘、社稷坛，作太庙于大梁。癸亥，遣冯道迎太庙社稷神主于洛阳。\u003cbr/\u003e\u003cbr/\u003e     南汉大赦。冬，十一月，己丑，太常请准洛阳筑四郊诸坛，从之。十二月，丁未朔，神主至大梁，帝迎于西郊，祔享于太庙。","cnt":0,"sort":6630513,"author":"司马光","prev":"6630512.html","next":"6630514.html","book_title":"资治通鉴","updateTimeFmt":"2024-03-28 17:25:38","category":"都市小说"}