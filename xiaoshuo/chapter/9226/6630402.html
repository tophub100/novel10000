{"id":0,"code":"6630402.html","title":"第679章 (2)","latest_chapter_name":"正文 第800章 (3)","xiao_shuo_code":"9226","content":"\u003cbr/\u003e\u003cbr/\u003e    咸通三年壬午，公元八六二年春，正月，庚寅朔，群臣上尊号曰睿文明圣孝德皇帝。赦天下。\u003cbr/\u003e\u003cbr/\u003e     以中书侍郎、同平章事蒋伸同平章事，充河中节度使。\u003cbr/\u003e\u003cbr/\u003e     二月，棣王惴薨。\u003cbr/\u003e\u003cbr/\u003e     南诏复寇安南，经略使王宽数来告急，朝廷以前湖南观察使蔡袭代之，仍发许、滑、徐、汴、荆、襄、潭、鄂等道兵各三万人授袭以御之。兵势既盛，蛮遂引去。邕管经略使段文楚坐变更旧制，左迁威卫将军、分司。\u003cbr/\u003e\u003cbr/\u003e     左庶子蔡京，性贪虐多诈，时相以为有吏才，奏遣制置岭南事。三月，京还，奏事称旨，复以京权知太仆卿，充荆襄以南宣慰安抚使。\u003cbr/\u003e\u003cbr/\u003e     夏，四月，己亥朔，敕于两街四寺各置戒坛，度人三七日。上奉佛太过，怠于政事，尝于咸泰殿筑坛为内寺尼受戒，两街僧、尼皆入预；又于禁中设讲席，自唱经，手录梵夹；又数幸诸寺，施与无度。吏部侍郎萧亻放上疏，以为：“玄祖之道，慈俭为先；素王之风，仁义为首，垂范百代，必不可加。佛者，弃位出家，割爱中之至难，取灭后之殊胜，非帝王所宜慕也。愿陛下时开延英，接对四辅，力求人瘼，虔奉宗祧。思缪赏与滥刑，其殃必至；知胜残而去杀，得福甚多。罢去讲筵，躬勤政事。”上虽嘉奖，竟不能从。\u003cbr/\u003e\u003cbr/\u003e     岭南旧分五管，广、桂、邕、容、安南，皆隶岭南节度使；蔡京奏请分岭南为两道节度，从之。五月，敕以广州为东道，邕州为西道，又割桂管龚、象二州，容管藤、岩二州隶邕管。寻以岭南节度使韦宙为东道节度使，以蔡京为西道节度使。\u003cbr/\u003e\u003cbr/\u003e     蔡袭将诸道兵在安南，蔡京忌之，恐其立功，奏称：“南蛮远遁，边徼无虞，武夫邀功，妄占戍兵，虚费馈运。盖以荒陬路远，难于覆验，故得肆其奸诈。请罢戍兵，各还本道。”朝廷从之。袭累奏称群蛮伺隙日久，不可无备，乞留戍兵五千人。不听。袭以蛮寇必至，交趾兵食皆阙，谋力两穷，作十必死状申中书。时相信京之言，终不之省。\u003cbr/\u003e\u003cbr/\u003e     秋，七月，徐州军乱，逐节度使温璋。初，王智兴既得徐州，募勇悍之士二千人，号银刀、雕旗、门枪、挟马等七军，常以三百馀人自卫，露刃坐于两庑夹幕之下，每月一更。其后节度使多儒臣，其兵浸骄，小不如意，一夫大呼，其众皆和之，节度使辄自后门逃去。前节度使田牟至与之杂坐饮酒，把臂拊背，或为之执板唱歌。犒赐之费，日以万计，风雨寒暑，复加劳来，犹时喧哗，邀求不已。牟薨，璋代之，骄兵素闻璋性严，惮之。璋开怀慰抚，而骄兵终怀猜忌，赐酒食皆不历口，一旦，竟聚噪而逐之。朝廷知璋无辜，乙亥，以璋为邠宁节度使，以浙东观察使王式为武宁节度使。\u003cbr/\u003e\u003cbr/\u003e     以前西川节度使、同平章事夏侯孜为左仆射、同平章事。\u003cbr/\u003e\u003cbr/\u003e     忠武、义成两军从王式讨裘甫者犹在浙东，诏式帅以赴徐州，骄兵闻之，甚惧。八月，式至大彭馆，始出迎谒。式视事三日，飨两镇将士，遣还。既擐甲执兵，命围骄兵，尽杀之，银刀都将邵泽等数千人皆死。甲子，敕以徐州先隶淄青道，李洧自归，始置徐海使额。及张建封以威名宠任，特帖濠、泗二州。当时本以控扼淄青、光蔡。自寇孽消弭，而武宁一道职为乱阶。今改为徐州团练使，隶兖海节度。复以濠州归淮南道，更于宿州置宿泗都团练观察使。留将士二千人守徐州，馀皆分隶兖、宿。且以王式为武宁节度使，兼徐、泗、濠、宿制置使。委式与监军杨玄质分配将士赴诸道讫，然后将忠武、义成两道兵至汴滑，各遣归本道，身诣京师。其银刀等军逃匿将士，听一月内自首，一切勿问。\u003cbr/\u003e\u003cbr/\u003e     岭南西道节度使蔡京为政苛惨，设炮烙之刑，阖境怨之，遂为邕州军士所逐，奔藤州，诈为敕书及攻讨使印，募乡丁及旁侧土军以入邕州。众既乌合，会辄溃败，往依桂州，桂州人怨其分裂，不纳。京无所自容。敕贬崖州司户，不肯之官，还，至零陵，敕赐自尽。以桂管观察使郑愚为岭南西道节度使。\u003cbr/\u003e\u003cbr/\u003e     冬，十月，丙申朔，立皇子佾为魏王，俴为凉王，佶为蜀王。\u003cbr/\u003e\u003cbr/\u003e     十一月，立顺宗子缉为蕲王，宪宗子愤为荣王。\u003cbr/\u003e\u003cbr/\u003e     南诏帅群蛮五万寇安南，都护蔡袭告急，敕发荆南、湖南两道兵二千，桂管义征子弟三千，诣邕州受郑愚节度。\u003cbr/\u003e\u003cbr/\u003e     岭南东道节度使韦宙奏：“蛮寇必向邕州，若不先保护，遽欲远征，恐蛮于后乘虚扼绝饷道。”乃敕蔡袭屯海门，郑愚分兵备御。十二月，袭又求益兵，敕山南东道发弩手千人赴之。时南诏已围交趾，袭婴城固守，救兵不得至。\u003cbr/\u003e\u003cbr/\u003e     翼王弹薨。\u003cbr/\u003e\u003cbr/\u003e     是岁，嗢末始入贡。嗢末者，吐蕃之奴号也。吐蕃每发兵，其富室多以奴从，往往一家至十数人，由是吐蕃之众多。及论恐热作乱，奴多无主，遂相纠合为部落，散在甘、肃、瓜、沙、河、渭、岷、廓、叠、宕之间。吐蕃微弱者反依附之。\u003cbr/\u003e\u003cbr/\u003e     咸通四年癸未，公元八六三年春，正月。庚午，上祀圆丘；赦天下。\u003cbr/\u003e\u003cbr/\u003e     是日，南诏陷交趾。蔡袭左右皆尽，徒步力战，身集十矢，欲趣监军船，船已离岸，遂溺海死。幕僚樊绰携其印浮度江。荆南、江西、鄂岳、襄州将士四百馀人，走至城东水际，荆南虞候元惟德等谓众曰：“吾辈无船，入水则死，不若还向城与蛮斗，人以一身易二蛮，亦为有利。”遂还向城，入东罗门。蛮不为备；惟德等纵兵杀蛮二千馀人。逮夜，蛮将杨思缙始自子城出救之，惟德等皆死。南诏两陷交趾，所杀虏且十五万人。留兵二万，使思缙据交趾城。豨洞夷獠无远近皆降之。诏诸道兵赴安南者悉召还，分保岭南东、西道。\u003cbr/\u003e\u003cbr/\u003e     上游宴无节，左拾遗刘蜕上疏曰：“今西凉筑城，应接未决于与夺。南蛮侵轶，干戈悉在于道涂。旬月以来，不为无事。陛下不形忧闵以示远近，则何以责其死力！望节娱游，以待远人乿安，未晚。”弗听。\u003cbr/\u003e\u003cbr/\u003e     二月，甲午朔，上历拜十六陵。\u003cbr/\u003e\u003cbr/\u003e     置天雄军天秦州，以成、河、渭三州隶焉。以前左金吾将军王晏实为天雄观察使。\u003cbr/\u003e\u003cbr/\u003e     三月，归义节度使张义潮奏自将蕃、汉兵七千克复凉州。\u003cbr/\u003e\u003cbr/\u003e     南蛮寇左、右江，浸逼邕州。郑愚惧，自言儒臣无将略，请任武臣。朝廷召义武节度使康承训诣阙，欲使之代愚，仍诏选军校数人、士卒数百人自随。\u003cbr/\u003e\u003cbr/\u003e     中书侍郎、同平章事毕謕以同列多徇私不法，称疾辞位。夏，四月，罢为兵部尚书。\u003cbr/\u003e\u003cbr/\u003e     庚戌，群盗入徐州，杀官吏。刺史曹庆讨平之。\u003cbr/\u003e\u003cbr/\u003e     康承训至京师，以为岭南西道节度使，发荆、襄、洪、鄂四道兵万人与之俱。\u003cbr/\u003e\u003cbr/\u003e     五月，戊辰，以翰林学士承旨、兵部侍郎杨收同平章事。收，发之弟也，与左军中尉杨玄价叙同宗相结，故得为相。\u003cbr/\u003e\u003cbr/\u003e     乙亥，废容管，隶岭南西道，以供军食，复以龚、象二州隶桂管。\u003cbr/\u003e\u003cbr/\u003e     戊子，以门下侍郎、同平章事杜审权同平章事，充镇海节度使。\u003cbr/\u003e\u003cbr/\u003e     六月，废安南都护府，置行交州于海门镇；以右监门将军宋戎为行交州刺史，以康承训兼领安南及诸军行营。\u003cbr/\u003e\u003cbr/\u003e     闰月，以门下侍郎、同平章事杜悰同平章事，充凤翔节度使；以兵部侍郎、判度支河南曹确同平章事。\u003cbr/\u003e\u003cbr/\u003e     秋，七月，辛卯朔，日有食之。\u003cbr/\u003e\u003cbr/\u003e     复置安南都护府于行交州，以宋戎为经略使；发山东兵万人镇之。时诸道兵援安南者屯聚岭南，江西、湖南馈运者皆溯湘江入澪渠、漓水，劳费艰涩，诸军乏食。润州人陈磻石上言，请造千斛大舟，自福建运米泛海，不一月至广州，从之，军食以足。然有司以和雇为名，夺商人舟，委其货于岸侧，舟入海或遇风涛没溺，有司囚系纲吏、舟人，使偿其米，人颇苦之。\u003cbr/\u003e\u003cbr/\u003e     八月，岭南东道节度使韦宙奏，蛮必向邕州，请分兵屯容、藤州。\u003cbr/\u003e\u003cbr/\u003e     夔王滋薨。\u003cbr/\u003e\u003cbr/\u003e     敕以阁门使吴德应等为馆驿使。台谏上言：故事，御史巡驿，不应忽以内臣代之。上谕以敕命已行，不可复改。左拾遗刘蜕上言：“昔楚子县陈，得申叔一言而复封之；太宗发卒修乾元殿，闻张玄素谏，即日罢之。自古明君所尚者，从谏如流，岂有已行而不改！且敕自陛下出之，自陛下改之，何为不可！”弗听。\u003cbr/\u003e\u003cbr/\u003e     黠戛斯遣其臣合伊难支表求经籍及每年遣使走马请历，又欲讨回鹘，使安西以来悉归唐，不许。\u003cbr/\u003e\u003cbr/\u003e     冬，十月，甲戌，以长安尉、集贤校理令狐滈为左拾遗。乙亥，左拾遗刘蜕上言：“滈专家无子弟之法，布衣行公相之权。”起居郎张云言：“滈，父総用李涿为安南，致南蛮至今为梗，由滈纳贿，陷父于恶。”十一月，丁酉，云复上言：“滈，父総执政之时，人号‘白衣宰相’。”滈亦上表引避，乃改詹事府司直。\u003cbr/\u003e\u003cbr/\u003e     辛巳，废宿泗观察使，复以徐州为观察府，以濠、泗隶焉。\u003cbr/\u003e\u003cbr/\u003e     十二月，南诏寇西川。\u003cbr/\u003e\u003cbr/\u003e     昭义节度使沈询奴归秦，与询侍婢通，询欲杀之，未果。乙酉，归秦结牙将作乱，攻府第，杀询。\u003cbr/\u003e\u003cbr/\u003e     咸通五年甲申，公元八六四年春，正月，以京兆尹李蠙为昭义节度使，取归秦心肝以祭沈询。\u003cbr/\u003e\u003cbr/\u003e     淮南节度使令狐総为其子滈讼冤。贬张云兴元少尹，刘蜕华阴令，赦曰：“虽嘉蹇谔之忠，难逃疏易之责。”\u003cbr/\u003e\u003cbr/\u003e     丙午，西川奏，南诏寇巂州，刺史喻士珍破之，获千馀人。诏发右神策兵五千及诸道兵戍之。忠武大将颜庆复请筑新安、遏戎二城，从之。","cnt":0,"sort":6630402,"author":"司马光","prev":"6630401.html","next":"6630403.html","book_title":"资治通鉴","updateTimeFmt":"2024-03-28 17:25:38","category":"都市小说"}