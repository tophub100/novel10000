{"id":0,"code":"6630435.html","title":"第712章 (2)","latest_chapter_name":"正文 第800章 (3)","xiao_shuo_code":"9226","content":"\u003cbr/\u003e\u003cbr/\u003e    光化元年戊午，公元八九八年春，正月，两浙、江西、武昌、淄青各遣使诣阙，请以朱全忠为都统，讨杨行密。诏不许。\u003cbr/\u003e\u003cbr/\u003e     加平卢节度使王师范同平章事。\u003cbr/\u003e\u003cbr/\u003e     以兵部尚书刘崇望同平章事，充东川节度使。以昭信防御使冯行袭为昭信节度使。\u003cbr/\u003e\u003cbr/\u003e     上下诏罪己息兵，复李茂贞姓名官爵，应诸道讨凤翔兵皆罢之。\u003cbr/\u003e\u003cbr/\u003e     壬辰，河中节度使王珂亲迎于晋阳，李克用遣其将李嗣昭守河中。\u003cbr/\u003e\u003cbr/\u003e     李茂贞、韩建皆致书于李克用，言大驾出幸累年，乞修和好，同奖王室，兼乞丁匠助修宫室，克用许之。\u003cbr/\u003e\u003cbr/\u003e     初，王建攻东川，顾彦晖求救于李茂贞，茂贞命将出兵救之，不暇东逼乘舆，诈称改过，与韩建共翼戴天子。及闻朱全忠营洛阳宫，累表迎车驾，茂贞、韩建惧，请修复宫阙，奉上归长安。诏以韩建为修宫阙使。诸道皆助钱及工材。建使都将蔡敬思督其役。既成，二月，建自往视之。\u003cbr/\u003e\u003cbr/\u003e     钱閔请徙镇海军于杭州，从之。\u003cbr/\u003e\u003cbr/\u003e     复以李茂贞为凤翔节度使。\u003cbr/\u003e\u003cbr/\u003e     三月，己丑，以王审知充威武留后。\u003cbr/\u003e\u003cbr/\u003e     朱全忠遣副使万年韦震入奏事，求兼镇天平，朝廷未之许，震力争之。朝廷不得已，以全忠为宣武、宣义、天平三镇节度使。全忠以震为天平留后，以前台州刺史李振为天平节度副使。振，抱真之曾孙也。\u003cbr/\u003e\u003cbr/\u003e     淮南将周本救苏州，两浙将顾全武击破之。淮南将秦裴以兵三千人拔昆山而戍之。\u003cbr/\u003e\u003cbr/\u003e     以潭州刺史、判湖南军府事马殷知武安留后。时湖南管内七州，贼帅杨师远据衡州，唐世昮据永州，蔡结据道州，陈彦谦据郴州，鲁景仁据连州，殷所得惟潭、邵而已。\u003cbr/\u003e\u003cbr/\u003e     义昌节度使卢彦威，性残虐，又不礼于邻道。与卢龙节度使刘仁恭争盐利，仁恭遣其子守文将兵袭沧州，彦威弃城，挈家奔魏州。罗弘信不纳，乃奔汴州。仁恭遂取沧、景、德三州，以守文为义昌留后。仁恭兵势益盛，自谓得天助，有并吞河朔之志，为守文请旌节，朝廷未许。会中使至范阳，仁恭语之曰：“旌节吾自有之，但欲得长安本色耳，何为累章见拒，为吾言之！”其悖慢如此。\u003cbr/\u003e\u003cbr/\u003e     朱全忠与刘仁恭修好，会魏博兵击李克用。夏，四月，丁未，全忠至巨鹿城下，败河东兵万馀人，遂北至青山口。\u003cbr/\u003e\u003cbr/\u003e     以护国节度使王珂兼侍中。\u003cbr/\u003e\u003cbr/\u003e     丁卯，朱全忠遣葛从周分兵攻洺州，戊辰，拔之，斩刺史邢善益。\u003cbr/\u003e\u003cbr/\u003e     五月，己巳朔，赦天下。\u003cbr/\u003e\u003cbr/\u003e     葛从周攻邢州，刺史马师素弃城走。辛未，磁州刺史袁奉滔自刭。全忠以从周为昭义留后，守邢、洺、磁三州而还。\u003cbr/\u003e\u003cbr/\u003e     以武定节度使李继密为山南西道节度使。\u003cbr/\u003e\u003cbr/\u003e     朝廷闻王建已用王宗涤为东川留后，乃召刘崇望还，为兵部尚书，仍以宗涤为留后。湖南将姚彦章言于马殷，请取衡、永、道、连、郴五州，仍荐李琼为将。殷以琼及秦彦晖为岭北七州游奕使，张图英、李唐副之，将兵攻衡州，斩杨师远，引兵趣永州，围之月馀，唐世昮走死。殷以李唐为永州刺史。\u003cbr/\u003e\u003cbr/\u003e     六月，以濠州刺史赵珝为忠武节度使。珝，犨之弟也。\u003cbr/\u003e\u003cbr/\u003e     秋，七月，加武贞节度使雷满同平章事，加镇南节度使钟传兼侍中。\u003cbr/\u003e\u003cbr/\u003e     忠义节度使赵匡凝闻朱全忠有清口之败，阴附于杨行密。全忠遣宿州刺史尉氏氏叔琮将兵伐之，丙申，拔唐州，擒随州刺史赵匡璾，败襄州兵于邓城。\u003cbr/\u003e\u003cbr/\u003e     八月，庚戌，改华州为兴德府。\u003cbr/\u003e\u003cbr/\u003e     戊午，汴将康怀贞袭邓州，克之，擒刺史国湘。赵匡凝惧，遣使请服于朱全忠，全忠许之。\u003cbr/\u003e\u003cbr/\u003e     己未，车驾发华州。壬戌，至长安。甲子，赦天下，改元。\u003cbr/\u003e\u003cbr/\u003e     上欲藩镇相与辑睦，以太子宾客张有孚为河东、汴州宣慰使，赐李克用、朱全忠诏，又令宰相与之书，使之和解。克用欲奉诏，而耻于先自屈，乃致书王閒，使通于全忠。全忠不从。\u003cbr/\u003e\u003cbr/\u003e     九月，乙亥，加韩建守太傅、兴德尹，加王閒兼中书令，罗弘信守侍中。\u003cbr/\u003e\u003cbr/\u003e     己丑，东川留后王宗涤言于王建，以东川封疆五千里，文移往还，动逾数月，请分遂、合、泸、渝、昌五州别为一镇，建表言之。\u003cbr/\u003e\u003cbr/\u003e     顾全武攻苏州，城中及援兵食皆尽。甲申，淮南所署苏州刺史台濛弃城走，援兵亦遁。全武克苏州，追败周本等于望亭。独秦裴守昆山不下，全武帅万馀人攻之。裴屡出战，使病者被甲执矛，壮者彀弓弩，全武每为之却。全武檄裴令降。全武尝为僧，裴封函纳款，全武喜，召诸将发函，乃佛经一卷，全武大惭，曰：“裴不忧死，何暇戏予！”益兵攻城，引水灌之，城坏，食尽，裴乃降。钱閔设千人馔以待之，及出，羸兵不满百人。閔怒曰：“单弱如此，何敢久为旅拒！”对曰：“裴义不负杨公，今力屈而降耳，非心降也。”閔善其言。顾全武亦劝閔宥之，閔从之。时人称全武长者。\u003cbr/\u003e\u003cbr/\u003e     魏博节度使罗弘信薨，军中推其子节度副使绍威知留后。\u003cbr/\u003e\u003cbr/\u003e     汴将朱友恭将兵还自江、淮，过安州，或告刺史武瑜潜与淮南通，谋取汴军，冬，十月，己亥，友恭攻而杀之。\u003cbr/\u003e\u003cbr/\u003e     李克用遣其将李嗣昭、周德威将步骑二万出青山，将复山东三州。壬寅，进攻邢州，葛从周出战，大破之。嗣昭等引兵退入青山，从周追之，将扼其归路。步兵自溃，嗣昭不能制。会横冲都将李嗣源以所部兵至，谓嗣昭曰：“吾辈亦去，则势不可支矣，我试为公击之。”嗣昭曰：“善，我请从公后。”嗣源乃解鞍厉镞，乘高布阵，左右指画，邢队莫之测。嗣源直前奋击，嗣昭继之，从周乃退。德威，马邑人也。\u003cbr/\u003e\u003cbr/\u003e     癸卯，以威武留后王审知为节度使。\u003cbr/\u003e\u003cbr/\u003e     以罗绍威知魏博留后。\u003cbr/\u003e\u003cbr/\u003e     丁巳，以东川留后王宗涤为节度使。\u003cbr/\u003e\u003cbr/\u003e     加佑国节度使张全义兼侍中。\u003cbr/\u003e\u003cbr/\u003e     王珙引汴兵寇河中，王珂告急于李克用。克用遣李嗣昭救之，败汴兵于胡壁，汴人走。前常州刺史王柷，性刚介，有时望。诏征之，时人以为且入相。过陕，王珙延奉甚至，请叙子侄之礼拜之，柷固辞不受。珙怒，使送者杀之，并其家人悉投诸河，掠其资装，以覆舟闻。朝廷不敢诘。\u003cbr/\u003e\u003cbr/\u003e     闰月，钱閔以其将曹圭为苏州制置使，遣王球攻婺州。\u003cbr/\u003e\u003cbr/\u003e     十一月，甲寅，立皇子祯为雅王，祥为琼王。\u003cbr/\u003e\u003cbr/\u003e     以魏博留后罗绍威为节度使。\u003cbr/\u003e\u003cbr/\u003e     衢州刺史陈岌请降于杨行密，钱閔使顾全武讨之。\u003cbr/\u003e\u003cbr/\u003e     朱全忠以奉国节度使崔洪与杨行密交通，遣其将张存敬攻之。洪惧，请以弟都指挥使贤为质，且言：“将士顽悍，不受节制，请遣二千人诣麾下从征伐。”全忠许之，召存敬还。存敬，曹州人也。\u003cbr/\u003e\u003cbr/\u003e     十二月，昭义节度使薛志勤薨。\u003cbr/\u003e\u003cbr/\u003e     李克用之平王行瑜也，李罕之求邠宁于克用。克用曰：“行瑜恃功邀君，故吾与公讨而诛之。昨破贼之日，吾首奏趣苏文建赴镇。今才达天听，遽复二三，朝野之论，必喧然谓吾辈复如行瑜所为也。吾与公情如同体，固无所爱，俟还镇，当更为公论功赏所为也。吾与公情如同体，固无所爱，俟还镇，当更为公论功赏耳。”罕之不悦而退，私于盖寓曰：“罕之自河阳失守，依托大庇，岁月已深。比来衰老，倦于军旅，若蒙吾王与太傅哀愍，赐一小镇，使数年之间休兵养疾，然后归老闾阎，幸免。”寓为之言，克用不应。每藩镇缺，议不及罕之，罕之甚郁郁。寓恐其有它志，亟为之言，克用曰：“吾于罕之岂爱一镇，但罕之，鹰也，饥则为用，饱则背飞。”及志勤薨，旬日无帅，罕之擅引泽州兵夜入潞州，据之，以状白克用，曰：“薛铁山死，州民无主，虑不逞者为变，故罕之专命镇抚，取王裁旨。”克用怒，遣人让之。罕之遂遣其子颢请降于朱全忠，执河东将马溉等及沁州刺史傅瑶送汴州。克用遣李嗣昭将兵讨之，嗣昭先取泽州，收罕之家属送晋阳。杨行密遣成及等归两浙以易魏约等，钱閔许之。\u003cbr/\u003e\u003cbr/\u003e     韶州刺史曾兖举兵攻广州，州将王璿帅战舰应之。清海行军司马刘隐一战破之。韶州将刘潼复据浈、浛，隐讨斩之。\u003cbr/\u003e\u003cbr/\u003e     光化二年己未，公元八九九年春，正月，丁未，中书侍郎兼吏部尚书、同平章事崔胤罢守本官。以兵部尚书陆扆同平章事。\u003cbr/\u003e\u003cbr/\u003e     朱全忠表李罕之为昭义节度使，又表权知河阳留后丁会、武宁留后王敬荛、彰义留后张珂并为节度使。\u003cbr/\u003e\u003cbr/\u003e     杨行密与朱瑾将兵数万攻徐州，军于吕梁，朱全忠遣骑将张归厚救之。\u003cbr/\u003e\u003cbr/\u003e     刘仁恭发幽、沧等十二州兵十万，欲兼河朔。攻贝州，拔之，城中万馀户，尽屠之，投尸清水。由是诸城各坚守不下。仁恭进攻魏州，营于城北。魏博节度使罗绍威求救于朱全忠。\u003cbr/\u003e\u003cbr/\u003e     朱全忠遣崔贤还蔡州，发其兵二千诣大梁。二月，蔡将崔景思等杀贤，劫崔洪，悉驱兵民度淮奔杨行密。兵民稍稍遁归，至广陵者不满二千人。全忠命许州刺史朱友裕守蔡州。朱全忠自将救徐州，杨行密闻之，引兵去。汴人追及之于下邳，杀千馀人。全忠行至辉州，闻淮南兵已退，乃还。\u003cbr/\u003e\u003cbr/\u003e     三月，朱全忠遣其将李思安、张存敬将兵救魏博，屯于内黄。癸卯，全忠以中军军于滑州。刘仁恭谓其子守文曰：“汝勇十倍于思安，当先虏鼠辈，后擒绍威耳！”乃遣守文及其妹婿单可及将精兵五万击思安于内黄。丁未，思安使其将袁象先伏兵于清水之右，思安逆战于繁阳，阳不胜而却，守文逐之。及内黄之北，思安勒兵还战，伏兵发，夹击之。幽州兵大败，斩可及，杀获三万人，守文仅以身免。可及，幽州骁将，号“单无敌”，燕军失之丧气。思安，陈留人也。\u003cbr/\u003e\u003cbr/\u003e     时葛从周自邢州将精骑八百已入魏州。戊申，仁恭攻上水关、馆陶门。从周与宣义牙将贺德伦出战，顾门者曰：“前有大敌，不可返顾。”命阖其扉。从周等殊死战，仁恭复大败，擒其将薛突厥、王郐郎。明日，汴、魏乘胜合兵击仁恭，破其八寨，仁恭父子烧营而遁。汴、魏之人长驱追之，至临清，拥其众入永济渠，杀溺不可胜纪。镇人亦出兵邀击于东境，自魏至沧五百里间，僵尸相枕。仁恭自是不振，而全忠益横矣。德伦，河西胡人也，刘仁恭之攻魏州也，罗绍威遣使修好于河东，且求救。壬午，李克用遣李嗣昭将兵救之。会仁恭已为汴兵所败，绍威复与河东绝，嗣昭引还。\u003cbr/\u003e\u003cbr/\u003e     葛从周乘破幽州之势，自土门攻河东，拔承天军。别将氏叔琮自马岭入，拔辽州乐平，进军榆次。李克用遣内牙军副周德威击之。\u003cbr/\u003e\u003cbr/\u003e     叔琮有骁将陈章，号“陈夜叉”，为前锋，请于叔琮曰：“河东所恃者周杨五，请擒之，求一州为赏。”克用闻之，以戒德威，德威曰：“彼大言耳。”战于洞涡，德威微服往挑战，谓其属曰：“汝见陈夜叉即走。”章果逐之，德威奋铁楇击之坠马，生擒以献。因系叔琮，大破之，斩首三千级。叔琮弃营走，德威追之，出石会关，又斩千余级。后周亦引还。\u003cbr/\u003e\u003cbr/\u003e     丁巳，朱全忠遣河阳节度使丁会攻泽州，下之。\u003cbr/\u003e\u003cbr/\u003e     婺州刺史王檀为两浙所围，求救于宣歙观察使田頵。夏，四月，頵遣行营都指挥使康儒救之。\u003cbr/\u003e\u003cbr/\u003e     五月，甲午，置武信军于遂州，以遂、合等五州隶之。\u003cbr/\u003e\u003cbr/\u003e     李克用遣蕃、汉马步都指挥使李君庆将兵攻李罕之，己亥，围潞州。朱全忠出屯河阳，辛丑，遣其将张存敬救之，壬寅，又遣丁会将兵继之。大破河东兵，君庆解围去。克用诛君庆及其裨将伊审、李弘袭，以李嗣昭为蕃、汉马步都指挥使，代之攻潞州。\u003cbr/\u003e\u003cbr/\u003e     庚戌，康儒等败两浙兵于龙丘，擒其将王球，遂取婺州。\u003cbr/\u003e\u003cbr/\u003e     六月，乙丑，李罕之疾亟。丁卯，全忠表罕之为河阳节度使，以丁会为昭义节度使。未几，又以其将张归霸守邢州，遣葛从周代会守潞州。\u003cbr/\u003e\u003cbr/\u003e     以西川大将王宗佶为武信节度使。宗佶，本姓甘，洪州人也。\u003cbr/\u003e\u003cbr/\u003e     丁丑，李罕之薨于怀州。\u003cbr/\u003e\u003cbr/\u003e     保义节度使王珙，性猜忍，虽妻子亲近，常不自保。至是军乱，为麾下所杀，推都将李璠为留后。\u003cbr/\u003e\u003cbr/\u003e     秋，七月，朱全忠海州戍将陈海宾请降于杨行密。淮海游奕使张训以汉宾心未可知，与涟水防遏使庐江王绾将兵二千直趣海州，遂据其城。\u003cbr/\u003e\u003cbr/\u003e     加荆南节度使成沬兼中书令。\u003cbr/\u003e\u003cbr/\u003e     马殷遣其将李唐攻道州，蔡结聚群蛮，伏兵于隘以击之，大破唐兵。唐曰：“蛮所恃者，山林耳。若战平地，安能败我！”乃命因风燔林，火烛天地，群蛮惊遁，遂拔道州，擒结，斩之。\u003cbr/\u003e\u003cbr/\u003e     朱全忠召葛从周于潞州，使贺德伦守之。八月，丙寅，李嗣昭引兵至潞州城下，分兵攻泽州。己巳，汴将刘玘弃泽州走，河东兵进拔天井关。以李孝璋为泽州刺史。贺德伦闭城不出，李嗣昭日以铁骑环其城，捕刍牧者，附城三十里禾黍皆刈之。乙酉，德伦等弃城宵遁，趣壶关，河东将李存审伏兵邀击之，杀获甚众。葛从周以援兵至，闻德伦等已败，乃还。\u003cbr/\u003e\u003cbr/\u003e     九月，癸卯，以凤翔节度使李茂贞为凤翔、彰义节度使。\u003cbr/\u003e\u003cbr/\u003e     李克用表汾州刺史孟迁为昭义留后。\u003cbr/\u003e\u003cbr/\u003e     淄青节度使王师范以沂、密内叛，乞师于杨行密。冬，十月，行密遣海州刺史台濛、副使王绾将兵助之，拔密州，归于师范。将攻沂州，先使觇之，曰：“城中皆偃旗息鼓。”绾曰：“此必有备，而救兵近，不可击也。”诸将曰：“密已下矣，沂何能为！”绾不能止，乃伏兵林中以待之。诸将攻沂州不克，救兵至，引退。州兵乘之，绾发伏击败之。\u003cbr/\u003e\u003cbr/\u003e     十一月，陕州都将朱简杀李璠，自称留后，附朱全忠，仍请更名友谦，预于子侄。\u003cbr/\u003e\u003cbr/\u003e     加忠义节度使赵匡凝兼中书令。\u003cbr/\u003e\u003cbr/\u003e     马殷遣其将李琼攻郴州，执陈彦谦，斩之；进攻连州，鲁景仁自杀，湖南皆平。\u003cbr/\u003e\u003cbr/\u003e     十二月，加魏博节度使罗绍威同平章事。","cnt":0,"sort":6630435,"author":"司马光","prev":"6630434.html","next":"6630436.html","book_title":"资治通鉴","updateTimeFmt":"2024-03-28 17:25:38","category":"都市小说"}