{"id":0,"code":"6630159.html","title":"第436章 (2)","latest_chapter_name":"正文 第800章 (3)","xiao_shuo_code":"9226","content":"\u003cbr/\u003e\u003cbr/\u003e    齐北豫州刺史司马消难，以齐主昏虐滋甚，阴为自全之计，曲意抚循所部。消难尚高祖女，情好不睦，公主诉之。上党王涣之亡也，邺中大扰，疑其赴成皋。消难从弟子瑞为尚书左丞，与御史中丞毕义云有隙，义云遣御史张子阶诣北豫州采风闻，先禁消难典签家客等。消难惧，密令所亲中兵参军裴藻托以私假，间行入关，请降于周。\u003cbr/\u003e\u003cbr/\u003e     三月，甲午，周遣柱国达奚武、大将军杨忠帅骑士五千迎消难，从间道驰入齐境五百里，前后三遣使报消难，皆不报。去虎牢三十里，武疑有变，欲还，忠曰：“有进死，无退生！”独以千骑夜趣城下。城四面峭绝，但闻击柝声。武亲来，麾数百骑西去，忠勒馀骑不动，俟门开而入，驰遣召武。齐镇城伏敬远勒甲士二千人据东城，举烽严警。武惮之，不欲保城，乃多取财物，以消难及其属先归，忠以三千骑为殿。至洛南，皆解鞍而卧。齐众来追，至洛北，忠谓将士曰：“但饱食，今在死地，贼必不敢渡水！”已而果然，乃徐引还。武叹曰：“达奚武自谓天下健儿，今日服矣！”周以消难为小司徒。\u003cbr/\u003e\u003cbr/\u003e     丁酉，齐主自晋阳还邺。\u003cbr/\u003e\u003cbr/\u003e     齐发兵援送梁永嘉王庄于江南，册拜王琳为梁丞相、都督中外诸军、录尚书事。琳遣兄子叔宝帅所部十州刺史子弟赴邺。琳奉庄即皇帝位，改元天启。追谥建安公渊明曰闵皇帝。庄以琳为侍中、大将军、中书监，馀依齐朝之命。\u003cbr/\u003e\u003cbr/\u003e     夏，四月，甲子，上享太庙。\u003cbr/\u003e\u003cbr/\u003e     乙丑，上使人害梁敬帝，立梁武林侯谘之子季卿为江阴王。\u003cbr/\u003e\u003cbr/\u003e     己巳，周以太师护为雍州牧。\u003cbr/\u003e\u003cbr/\u003e     甲戌，周王后独孤氏殂。\u003cbr/\u003e\u003cbr/\u003e     辛巳，齐大赦。\u003cbr/\u003e\u003cbr/\u003e     齐主以旱祈雨于西门豹祠，不应，毁之，并掘其冢。\u003cbr/\u003e\u003cbr/\u003e     五月，癸巳，余孝顷等且二万军于工塘，连八城以逼周迪。迪惧，请和，并送兵粮。樊猛等欲受盟而还；孝顷贪其利，不许，树栅围之。由是猛等与孝顷不协。\u003cbr/\u003e\u003cbr/\u003e     周以大司空侯莫陈崇为大宗伯。\u003cbr/\u003e\u003cbr/\u003e     癸丑，齐广陵南城主张显和、长史张僧那各帅所部来降。辛酉，齐以尚书令长广王湛录尚书事，骠骑大将军平秦王归彦为尚书左仆射。甲辰，以前左仆射杨愔为尚书令。\u003cbr/\u003e\u003cbr/\u003e     辛酉，上幸大庄严寺舍身；壬戌，群臣表请还宫。\u003cbr/\u003e\u003cbr/\u003e     六月，乙丑，齐主北巡，以太子殷监国，因立大都督府与尚书省分理众务，仍开府置佐。齐主特崇其选，以赵郡王叡为侍中、摄大都督府长史。\u003cbr/\u003e\u003cbr/\u003e     己巳，诏司空侯瑱与领军将军徐度帅舟师为前军，以讨王琳。\u003cbr/\u003e\u003cbr/\u003e     齐主至祁连池；戊寅，还晋阳。\u003cbr/\u003e\u003cbr/\u003e     秋，七月，戊戌，上幸石头，送侯瑱等。\u003cbr/\u003e\u003cbr/\u003e     高州刺史黄法□、吴兴太守沈恪、宁州刺史周敷合兵救周迪。敷自临川故郡断江口，分兵攻余孝顷别城。樊猛等不救而没；刘广德乘流先下，故获全。孝顷等皆弃舟引兵步走，迪追击，尽擒之，送孝顷及李孝钦于建康，归樊猛于王琳。\u003cbr/\u003e\u003cbr/\u003e     甲辰，上遣吏部尚书谢哲往谕王琳。哲，杅之孙也。\u003cbr/\u003e\u003cbr/\u003e     八月，甲子，周大赦。\u003cbr/\u003e\u003cbr/\u003e     乙丑，齐主还邺。\u003cbr/\u003e\u003cbr/\u003e     辛未，诏临川王茜西讨，以舟师五万发建康，上幸冶城寺送之。\u003cbr/\u003e\u003cbr/\u003e     甲戌，齐主如晋阳。\u003cbr/\u003e\u003cbr/\u003e     王琳在白水浦，周文育、侯安都、徐敬成许王子晋以厚赂，子晋乃伪以小船依而钓。夜，载之上岸，入深草中，步投陈军，还建康自劾。上引见，并宥之，戊寅，复其本官。\u003cbr/\u003e\u003cbr/\u003e     谢哲返命，王琳请还湘州，诏追众军还。癸未，众军至自大雷。\u003cbr/\u003e\u003cbr/\u003e     九月，甲申，周封少师元罗为韩国公以绍魏后。\u003cbr/\u003e\u003cbr/\u003e     丁未，周王如同州；冬，十月，辛酉，还长安。\u003cbr/\u003e\u003cbr/\u003e     余孝顷之弟孝劢及子公扬犹据旧栅不下；庚午，诏开府仪同三司周文育都督众军出豫章讨之。\u003cbr/\u003e\u003cbr/\u003e     齐三台成，更命铜爵曰金凤，金虎曰圣应，冰井曰崇光。十一月，甲午，齐主至邺，大赦。齐主游三台，戏以槊刺都督尉子辉，应手而毙。\u003cbr/\u003e\u003cbr/\u003e     常山王演以帝沈湎，忧愤形于颜色。帝觉之，谓曰：“但令汝在，我何为不纵乐！”演唯啼泣拜伏，竟无所言。帝亦大悲，抵杯于地曰：“汝似嫌我如是，自今敢进酒者斩之！”因取所御杯尽坏弃。未几，沉湎益甚，或于诸贵戚家角力批拉，不限贵贱。唯演至，则内外肃然。演又密撰事条，将谏，其友王晞以为不可。演不从，因间极言，遂逢大怒。演性颇严，尚书郎中剖断有失，辄加捶楚，令史奸慝即考竟。帝乃立演于前，以刀閕拟胁，召被演罚者，临以白刃，求演之短；或无所陈，乃释之。晞，昕之弟也。\u003cbr/\u003e\u003cbr/\u003e     帝疑演假辞于晞以谏，欲杀之。王私谓晞曰：“王博士，明日当作一条事，为欲相活，亦图自全，宜深体勿怪。”乃于众中杖晞二十。帝寻发怒，闻晞得杖，以故不杀，髡鞭配甲坊。居三年，演又因谏争，大被欧挞，闭口不食。太后日夜涕泣，帝不知所为，曰：“倘小儿死，奈我老母何！”于是数往问演疾，谓曰：“努力强食，当以王晞还汝。”乃释晞，令诣演。演抱晞曰：“吾气息惙然，恐不复相见！”晞流涕曰：“天道神明，岂令殿下遂毙此舍！至尊亲为人兄，尊为人主，安可与计！殿下不食，太后亦不食。殿下纵不自惜，独不念太后乎！”言未卒，演强坐而饭。晞由是得免徙，还为王友。及演录尚书事，除官者皆诣演谢，去必辞。晞言于演曰：“受爵天朝，拜恩私第，自古以为不可，宜一切约绝。”演从之。久之，演从容谓晞曰：“主上起居不恒，卿宜耳目所具，吾岂可以前逢一怒，遂尔结舌。卿宜为撰谏草，吾当伺便极谏。”晞遂条十馀事以呈，因谓演曰：“今朝廷所恃者惟殿下，乃欲学匹夫耿介，轻一朝之命！狂药令人不自觉，刀箭岂复识亲疏。一旦祸出理外，将奈殿下家业何！奈皇太后何！”演欷歔不自胜，曰：“乃至是乎！”明日，见晞曰：“吾长夜久思，今遂息意。”即命火，对晞焚之。后复承间苦谏，帝使力士反接，拔白刃注颈，骂曰：“小子何知，是谁教汝？”演曰：“天下噤口，非臣谁敢有言！”帝趣杖，乱捶之数十；会醉卧，得解。帝亵黩之游，遍于宗戚，所往留连；唯至常山第，多无适而去。尚书左仆射崔暹屡谏，演谓暹曰：“今太后不敢致言，吾兄弟杜口，仆射独能犯颜，内外深相愧感。”\u003cbr/\u003e\u003cbr/\u003e     太子殷，自幼温裕开朗，礼士好学，关览时政，甚有美名。帝尝嫌太子“得汉家性质，不似我”，欲废之。帝登金凤台，召太子，使手刃囚，太子恻然有难色，再三，不断其首。帝大怒，亲以马鞭撞之，太子由是气悸语吃，精神昏扰。帝因酣宴，屡云：“太子性懦，社稷事重，终当传位常山。”太子少傅魏收谓杨愔曰：“太子，国之根本，不可动摇。至尊三爵之后，每言传位常山，令臣下疑贰。若其实也，当决行之。此言非所以为戏，恐徒使国家不安。”愔以收言白帝，帝乃止。\u003cbr/\u003e\u003cbr/\u003e     帝既残忍，有司讯囚，莫不严酷，或烧犁耳，使立其上，或烧车鈍，使以臂贯之，既不胜苦，皆至诬伏。唯三公郎中武强苏琼，历职中外，所至皆以宽平为治。时赵州及清河屡有人告谋反者，前后皆付琼推检，事多申雪。尚书崔昂谓琼曰：“若欲立功名，当更思馀理；数雪反逆，身命何轻！”琼正色曰：“所雪者冤枉耳，不纵反逆也。”昂大惭。\u003cbr/\u003e\u003cbr/\u003e     帝怒临漳令稽晔、舍人李文师，以赐臣下为奴。中书侍郎彭城郑颐私诱祠部尚书王昕曰：“自古无朝士为奴者。”昕曰：“箕子为之奴。”颐以白帝曰：“王元景比陛下于纣。”帝衔之。顷之，帝与朝臣酣饮，昕称疾不至，帝遣骑执之，见方摇膝吟咏，遂斩于殿前，投尸漳水。\u003cbr/\u003e\u003cbr/\u003e     齐主北筑长城，南助萧庄，士马死者以数十万。重以修筑台殿，赐与无节，府藏之积，不足以供，乃减百官之禄，撤军人常廪，并省州郡县镇戍之职，以节费用焉。\u003cbr/\u003e\u003cbr/\u003e     十二月，庚寅，齐以可朱浑道元为太师，尉粲为太尉，冀州刺史段韶为司空，常山王演为大司马，长广王湛为司徒。\u003cbr/\u003e\u003cbr/\u003e     壬午，周大赦。\u003cbr/\u003e\u003cbr/\u003e     齐主如北城，因视永安简平王浚、上党刚肃王涣于地牢。帝临穴讴歌，令浚等和之，浚等惶怖且悲，不觉声颤；帝怆然，为之下泣，将赦之。长广王湛素与浚不睦，进曰：“猛虎安可出穴！”帝默然。浚等闻之，呼湛小字曰：“步落稽，皇天见汝！”帝亦以浚与涣皆有雄略，恐为后害，乃自刺涣，又使壮士刘桃枝就笼乱刺。槊每下，浚、涣辄以手拉折之，号哭呼天。于是薪火乱投，烧杀之，填以土石。后出之，皮发皆尽，尸色如炭，远近为之痛愤。帝以仪同三司刘郁捷杀浚，以浚妃陆氏赐之；冯文洛杀涣，以涣妃李氏赐之，二人皆帝家旧奴也。陆氏寻以无宠于浚，得免。\u003cbr/\u003e\u003cbr/\u003e     高凉太守冯宝卒，海隅扰乱。妻洗氏怀集部落，数州晏然。其子仆，生九年，是岁，遣仆帅诸酋长入朝，诏以仆为阳春太守。\u003cbr/\u003e\u003cbr/\u003e     后梁主遣其大将军王操将兵略取王琳之长沙、武陵、南平等郡。\u003cbr/\u003e\u003cbr/\u003e     永定三年己卯，公元五五九年春，正月，己酉，周太师护上表归政，周王始亲万机；军旅之事，护犹总之。初改都督军州事为总管。\u003cbr/\u003e\u003cbr/\u003e     王琳召桂州刺史淳于量。量虽与琳合，而潜通于陈；二月，辛酉，以量为开府仪同三司。\u003cbr/\u003e\u003cbr/\u003e     壬午，侯瑱引兵焚齐舟舰于合肥。\u003cbr/\u003e\u003cbr/\u003e     丙戌，齐主于甘露寺禅居深观，唯军国大事乃以闻。尚书右仆射崔暹卒，齐主幸其第哭之，谓其妻李氏曰：“颇思暹乎？”对曰：“思之。”帝曰：“然则自往省之。”因手斩其妻，掷首墙外。","cnt":0,"sort":6630159,"author":"司马光","prev":"6630158.html","next":"6630160.html","book_title":"资治通鉴","updateTimeFmt":"2024-03-28 17:25:38","category":"都市小说"}