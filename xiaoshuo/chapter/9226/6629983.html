{"id":0,"code":"6629983.html","title":"第260章 (2)","latest_chapter_name":"正文 第800章 (3)","xiao_shuo_code":"9226","content":"\u003cbr/\u003e\u003cbr/\u003e    癸卯，燕人拔密城，刘远奔江陵。\u003cbr/\u003e\u003cbr/\u003e     秋，八月，有星孛于角、亢。\u003cbr/\u003e\u003cbr/\u003e     张玄靓祖母氏卒，尊庶母郭氏为太妃。郭氏以张天锡专政，与大臣张钦等谋诛之。事泄，钦等皆死。玄靓惧，以位让天锡，天锡不受。右将军刘肃等劝天锡自立。闰月，天锡使肃等夜帅兵入宫，弑玄靓，宣言暴卒，谥曰冲公。天锡自称使持节、大都督、大将军、凉州牧、西平公，时年十八。尊母刘美人曰太妃。遣司马纶骞奉章诣建康请命，并送御史俞归东还。\u003cbr/\u003e\u003cbr/\u003e     癸亥，大赦。\u003cbr/\u003e\u003cbr/\u003e     冬，十月，燕镇南将军慕容尘攻陈留太守袁披于长平；汝南太守朱斌乘虚袭许昌，克之。\u003cbr/\u003e\u003cbr/\u003e     代王什冀犍击高车，大破之，俘获万馀口，马、牛、羊百馀万头。\u003cbr/\u003e\u003cbr/\u003e     以征虏将军桓冲为江州刺史。十一月，姚襄故将张骏杀江州督护赵毗，帅其徒北叛；冲讨斩之。\u003cbr/\u003e\u003cbr/\u003e     兴宁二年甲子，公元三六四年春，正月，丙辰，燕大赦。\u003cbr/\u003e\u003cbr/\u003e     二月，燕太傅评、龙骧将军李洪略地河南。\u003cbr/\u003e\u003cbr/\u003e     三月，庚戌朔，大阅户口，令所在土断，严其法制，谓之《庚戌制》。\u003cbr/\u003e\u003cbr/\u003e     帝信方士言，断谷饵药以求长生。侍中高崧谏曰：“此非成乘所宜为；陛下兹事，实日月之食。”不听。辛未，帝以药发，不能亲万机，褚太后复临朝摄政。\u003cbr/\u003e\u003cbr/\u003e     夏，四月，甲辰，燕李洪攻许昌、汝南，败晋兵于悬瓠，颍川太守李福战死，汝南太守朱斌奔寿春，陈郡太守朱辅退保彭城。大司马温遣西中郎将袁真等御之，温帅舟师屯合肥。燕人遂拔许昌、汝南、陈郡，徙万馀户于幽、冀二州，遣镇南将军慕容尘屯许昌。\u003cbr/\u003e\u003cbr/\u003e     五月，戊辰，以扬州刺史王述为尚书令。加大司马温扬州牧、录尚书事。壬申，使侍中召温入参朝政，温辞不至。\u003cbr/\u003e\u003cbr/\u003e     王述每受职，不为虚让，其所辞必于不受。及为尚书令，子坦之白述：“故事当让。”述曰：“汝谓我不堪邪？”坦之曰：“非也，但克让自美事耳！”述曰：“既谓堪之，何为复让！人言汝胜我，定不及也。”\u003cbr/\u003e\u003cbr/\u003e     六月，秦王坚遣大鸿胪拜张天锡为大将军、凉州牧、西平公。\u003cbr/\u003e\u003cbr/\u003e     秋，七月，丁卯，诏复征大司马温入朝。八月，温至赭圻，诏尚书车灌止之，温遂城赭圻居之，固让内录，遥领扬州牧。\u003cbr/\u003e\u003cbr/\u003e     秦汝南公腾谋反，伏诛。腾，秦主生之弟也。是时，生弟晋公柳等犹有五人，王猛言于坚曰：“不去五公，终必为患。”坚不从。\u003cbr/\u003e\u003cbr/\u003e     燕侍中慕龙舆诣龙城，徙宗庙及所留百官皆诣邺。\u003cbr/\u003e\u003cbr/\u003e     燕太宰恪将取洛阳，先遣人招纳士民，远近诸坞皆归之；乃使司马悦希军于盟津，豫州刺史孙兴军于成皋。\u003cbr/\u003e\u003cbr/\u003e     初，沈充之子劲，以其父死于逆乱，志欲立功以雪旧耻；年三十馀，以刑家不得仕。吴兴太守王胡之为司州刺史，上疏称劲才行，请解禁锢，参其府事，朝廷许之。会胡之以病，不行。及燕人逼洛阳，冠军将军陈祐守之，众不过二千。劲自表求配祐效力；诏以劲补冠军长史，令自募壮士，得千馀人以行。劲屡以少击燕众，摧破之。而洛阳粮尽援绝，祐自度不能守，乃以救许昌为名，九月，留劲以五百人守洛阳，祐帅众而东。劲喜曰：“吾志欲致命，今得之矣。”祐闻许昌已没，遂奔新城。燕悦希引兵略河南诸城，尽取之。\u003cbr/\u003e\u003cbr/\u003e     秦王坚命公国各置三卿，并馀官皆听自采辟，独为置郎中令。富商赵掇等车服僣侈，诸公竞引以为卿。黄门侍郎安定程宪言于坚，请治之。坚乃下诏称：“本欲使诸公延选英儒，乃更猥滥如是！宜令有司推检，辟召非其人者，悉降爵为侯，自今国官皆委之铨衡。自非命士已上，不得乘车马；去京师百里内，工商皂隶，不得服金银、锦绣。犯者弃市！”于是平阳、平昌、九江、陈留、安乐五公皆降爵为侯。\u003cbr/\u003e\u003cbr/\u003e     兴宁三年乙丑，公元三六五年春，正月，庚申，皇后王氏崩。\u003cbr/\u003e\u003cbr/\u003e     刘卫辰复叛代，代王什翼犍东渡河，击走之。\u003cbr/\u003e\u003cbr/\u003e     什翼犍性宽厚，郎中令许谦盗绢二匹，什翼犍知而匿之，谓左长史燕凤曰：“吾不忍视谦之面，卿慎勿泄。若谦惭而自杀，是吾以财杀士也。”尝讨西部叛者，流矢中目；既而获射者，群臣欲脔割之，什翼犍曰：“彼各为其主斗耳，何罪！”遂释之。\u003cbr/\u003e\u003cbr/\u003e     大司马温移镇姑孰。二月，乙未，以其弟右将军豁监荆州、扬州之义城、雍州之京兆诸军事，领荆州刺史，加江州刺史桓冲监江州及荆、豫八郡诸军事，并假节。\u003cbr/\u003e\u003cbr/\u003e     司徒昱闻陈祐弃洛阳，会大司马温于洌洲，共议征讨。丙申，帝崩于西堂，事遂寝。帝无嗣，丁酉，皇太后诏以琅邪王奕承大统。百官奉迎于琅邪第，是日，即皇帝位，大赦。\u003cbr/\u003e\u003cbr/\u003e     秦大赦，改元建元。\u003cbr/\u003e\u003cbr/\u003e     燕太宰恪、吴王垂共攻洛阳。恪谓诸将曰：“卿等常患吾不攻，今洛阳城高而兵弱，易克也，勿更畏懦而怠惰！”遂攻之。三月，克之，执扬武将军沈劲。劲神气自若，恪将宥之。中军将军慕舆虔曰：“劲虽奇士，观其志度，终不为人用，今赦之，必为后患。”遂杀之。\u003cbr/\u003e\u003cbr/\u003e     恪略地至崤、渑，关中大震，秦王坚自将屯陕城以备之。\u003cbr/\u003e\u003cbr/\u003e     燕人以左中郎将慕容筑为洛州刺史，镇金墉；吴王垂为都督荆、扬、洛、徐、兖、豫、雍、益、凉、秦十州诸军事、征南大将军、荆州牧，配方一万，镇鲁阳。\u003cbr/\u003e\u003cbr/\u003e     太宰恪还邺，谓僚属曰：“吾前平广固，不能济辟闾蔚；今定洛阳，使沈劲为戮；虽皆非本情，然身为元帅，实有愧于四海。”朝廷嘉劲之忠，赠东阳太守。\u003cbr/\u003e\u003cbr/\u003e     臣光曰：沈劲可谓能子矣！耻父之恶，致死以涤之，变凶逆之族为忠义之门。《易》曰：“干父之蛊，用誉。”《蔡仲之命》曰：“尔尚盖前人之愆，惟忠惟孝。”其是之谓乎！\u003cbr/\u003e\u003cbr/\u003e     太宰恪为将，不事威严，专用恩信，抚士卒务综大要，不为苛令，使人人得便安。平时营中宽纵，似若可犯；然警备严密，敌至莫能近者，故未尝负败。\u003cbr/\u003e\u003cbr/\u003e     壬申，葬哀帝及静皇后于安平陵。\u003cbr/\u003e\u003cbr/\u003e     夏，四月，壬午，燕太尉武平匡公封弈卒。以司空阳鹜为太尉，侍中、光禄大夫皇甫真为司空，领中书监。骛历事四朝，年耆望重，自太宰恪以下皆拜之。而骛谦恭谨厚，过于少时；戒束子孙，虽朱紫罗列，无敢违犯其法度者。\u003cbr/\u003e\u003cbr/\u003e     六月，戊子，益州刺史建城襄会周抚卒。抚在益州三十馀年，甚有威惠。诏以其子犍为太守楚代之。\u003cbr/\u003e\u003cbr/\u003e     秋，七月，己酉，徙会稽王昱复为琅邪王。\u003cbr/\u003e\u003cbr/\u003e     壬子，立妃庾氏为皇后。后，冰之女也。\u003cbr/\u003e\u003cbr/\u003e     甲申，立琅邪王昱子昌明为会稽王；昱固让，犹自称会稽王。\u003cbr/\u003e\u003cbr/\u003e     匈奴右贤王曹毂、左贤王刘卫辰皆叛秦。毂帅众二万寇杏城，秦王坚自将讨之，使卫大将军李威、左仆射王猛辅太子宏留守长安。八月，坚击毂，破之，斩毂弟活，毂请降，徙其豪杰六千馀户于安。建节将军邓羌讨卫辰，擒之于木根山。\u003cbr/\u003e\u003cbr/\u003e     九月，坚如朔方，巡抚诸胡。冬，十月，征北将军、淮南公幼帅杏城之众乘虚袭长安，李威击斩之。\u003cbr/\u003e\u003cbr/\u003e     鲜卑秃发椎斤卒，年一百一十，子思复韐代统其众。椎斤，树机能从弟务丸之孙也。\u003cbr/\u003e\u003cbr/\u003e     梁州刺史司马勋，为政酷暴，治中、别驾及州之豪右，言语忤意，即于坐枭斩之，或亲射杀之。常有据蜀之志，惮周抚，不敢发。及抚卒，勋遂举兵反。别驾雍端、西戎司马隗粹切谏，勋皆杀之，自号梁、益二州牧、成都王。十一月，勋引兵入剑阁，攻涪，西夷校尉毌丘暐弃城走。乙卯，围益州刺史周楚于成都。大司马温表鹰扬将军江夏相义阳朱序为征讨都护以救之。\u003cbr/\u003e\u003cbr/\u003e     秦王坚还长安，以李威守太尉，加侍中。以曹毂为雁门公，刘卫辰为夏阳公，各使统其部落。\u003cbr/\u003e\u003cbr/\u003e     十二月，戊戌，以尚书王彪之为仆射。\u003cbr/\u003e\u003cbr/\u003e     海西公上\u003cbr/\u003e\u003cbr/\u003e     太和元年丙寅，公元三六六年春，三月，荆州刺史桓豁使督护桓罴攻南郑，讨司马勋。\u003cbr/\u003e\u003cbr/\u003e     燕太宰、大司马恪，太傅、司徒评，稽首归政，上章绶，请归第；燕主暐不许。\u003cbr/\u003e\u003cbr/\u003e     夏，五月，戊寅，皇后庾氏崩。\u003cbr/\u003e\u003cbr/\u003e     朱序、周楚击司马勋，破之，擒勋及其党，送大司马温；温皆斩之，传首建康。\u003cbr/\u003e\u003cbr/\u003e     代王什翼犍遣左长史燕凤入贡于秦。\u003cbr/\u003e\u003cbr/\u003e     秋，七月，癸酉，葬孝皇后于敬平陵。\u003cbr/\u003e\u003cbr/\u003e     秦辅国将军王猛、前将军杨安、扬武将军姚苌等帅众二万寇荆州，攻南乡郡，荆州刺史桓豁救之；八月，军于新野。秦兵掠安阳民万馀户而还。\u003cbr/\u003e\u003cbr/\u003e     九月，甲午，曲赦梁、益二州。\u003cbr/\u003e\u003cbr/\u003e     冬，十月，加司徒昱丞相、录尚书事，入朝不趋，赞拜不名，剑履上殿。\u003cbr/\u003e\u003cbr/\u003e     张天锡遣使至秦境上，告绝于秦。\u003cbr/\u003e\u003cbr/\u003e     燕抚军将军下邳王厉寇兖州，拔鲁、高平数郡，置守宰而还。\u003cbr/\u003e\u003cbr/\u003e     初，陇西李俨以郡降秦，既而复通于张天锡。十二月，羌敛岐以略阳四千家叛秦，称臣于俨；俨于是拜置牧守，与秦、凉绝。\u003cbr/\u003e\u003cbr/\u003e     南阳督护赵亿据宛城降燕，太守桓澹走保新野；燕人遣南中郎将赵盘自鲁阳戌宛。\u003cbr/\u003e\u003cbr/\u003e     徐、兖二州刺史庾希，以后族故，兄弟贵显，大司马温忌之。\u003cbr/\u003e\u003cbr/\u003e     太和二年丁卯，公元三六七年春，正月，庾希坐不能救鲁、高平，免官。\u003cbr/\u003e\u003cbr/\u003e     二月，燕抚军将军下邳王厉、镇北将军宜都王桓袭敕勒。","cnt":0,"sort":6629983,"author":"司马光","prev":"6629982.html","next":"6629984.html","book_title":"资治通鉴","updateTimeFmt":"2024-03-28 17:25:38","category":"都市小说"}