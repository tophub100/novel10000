{"id":0,"code":"6630521.html","title":"第798章 (1)","latest_chapter_name":"正文 第800章 (3)","xiao_shuo_code":"9226","content":"\u003cbr/\u003e\u003cbr/\u003e    后周纪五（起著雍敦牂，尽屠维协洽，凡二年）\u003cbr/\u003e\u003cbr/\u003e     世宗睿武孝文皇帝下\u003cbr/\u003e\u003cbr/\u003e     显德五年戊午，公元九五八年春，正月，乙酉，废匡国军。\u003cbr/\u003e\u003cbr/\u003e     唐改元中兴。\u003cbr/\u003e\u003cbr/\u003e     丁亥，右龙武将军王汉璋奏克海州。\u003cbr/\u003e\u003cbr/\u003e     己丑，以侍卫马军都指挥使韩令坤权扬州军府事。\u003cbr/\u003e\u003cbr/\u003e     上欲引战舰自淮入江，阻北神堰，不得渡；欲凿楚州西北鹳水以通其道，遣使行视，还言地形不便，计功甚多。上自往视之，授以规画，发楚州民夫浚之，旬日而成，用功甚省。巨舰百艘皆达于江，唐人大惊，以为神。\u003cbr/\u003e\u003cbr/\u003e     壬辰，拔静海军，始通吴越之路。先是帝遣左谏议大夫长安尹日就等使吴越，语之曰：“卿今去虽泛海，比还，淮南已平，当陆归耳。”已而果然。\u003cbr/\u003e\u003cbr/\u003e     甲辰，蜀右补阙章九龄见蜀主，言政事不治，由奸佞在朝。蜀主问奸佞为谁，指李昊、王昭远以对。蜀主怒，以九龄为毁斥大臣，贬维州录事参军。周兵攻楚州，逾四旬，唐楚州防御使张彦卿固守不下。乙巳，帝自督诸将攻之，宿于城下。丁未，克之。彦卿与都监郑昭业犹帅众拒战，矢刃皆尽，彦卿举绳床以斗而死，所部千馀人，至死无一人降者。\u003cbr/\u003e\u003cbr/\u003e     高保融遣指挥使魏璾将战船百艘东下会伐唐，至于鄂州。\u003cbr/\u003e\u003cbr/\u003e     庚戌，蜀置永宁军于果州，以通州隶之。\u003cbr/\u003e\u003cbr/\u003e     唐以天长为雄州，以建武军使易文趕为刺史。二月，甲寅，文趕举城降。\u003cbr/\u003e\u003cbr/\u003e     戊午，帝发楚州。丁卯，至扬州，命韩令坤发丁夫万馀，筑故城之东南隅为小城以治之。\u003cbr/\u003e\u003cbr/\u003e     乙亥，黄州刺史司超奏与控鹤右厢都指挥使王审琦攻唐舒州，擒其刺史施仁望。\u003cbr/\u003e\u003cbr/\u003e     丙子，建雄节度使真定杨廷璋奏败北汉兵于隰州城下。时隰州刺史孙议暴卒，廷璋谓都监、闲厩使李谦溥曰：“今大驾南征，泽州无守将，河东必生心。若奏请待报，则孤城危矣！”即牒谦溥权隰州事，谦溥至则修守备。未几，北汉兵果至，诸将请速救之。廷璋曰：“隰州城坚将良，未易克也。”北汉攻城久不下，廷璋度其疲困无备，潜与谦溥约，各募死士百馀夜袭其营，北汉兵惊溃，斩首千馀级，北汉兵遂解去。\u003cbr/\u003e\u003cbr/\u003e     三月，壬午朔，帝如泰州。\u003cbr/\u003e\u003cbr/\u003e     丁亥，唐大赦，改元交泰。\u003cbr/\u003e\u003cbr/\u003e     唐太弟景遂前后凡十表辞位，且言：“今国危不能扶，请出就藩镇。燕王弘冀嫡长有军功，宜为嗣，谨奉上太弟宝册。”齐王景达亦以败军辞元帅。唐主乃立景遂为晋王，加天策上将军、江南西道兵马元帅、洪州大督都、太尉、尚书令，以景达为浙西道元帅、润州大都督。景达以浙西方用兵，固辞，改抚州大都督。立弘冀为皇太子，参决庶政。弘冀为人猜忌严刻，景遂左右有未出东宫者，立斥逐之。其弟安定公从嘉畏之，不敢预事，专以经籍自娱。\u003cbr/\u003e\u003cbr/\u003e     辛卯，上如迎銮镇，屡至江口，遣水军击唐兵，破之。上闻唐战舰数百艘泊东□州，将趣海口扼苏、杭路，遣殿前都虞候慕容延钊将步骑，右神武统军宋延渥将水军，循江而下。甲午，延钊奏大破唐兵于东□州。上遣李重进将兵趣庐州。唐主闻上在江上，恐遂南渡，又耻降号称藩，乃遣兵部侍郎陈觉奉表，请传位于太子弘冀，使听命于中国。时淮南惟庐、舒、蕲、黄未下。丙申，觉至迎銮，见周兵之盛，白上，请遣人度江取表，献四州之地，画江为境，以求息兵，辞指甚哀。上曰：“朕本兴师止取江北，今尔主能举国内附，朕复何求！”觉拜谢而退。丁酉，觉请遣其属閤门承旨刘承遇如金陵，上赐唐主书，称“皇帝恭问江南国主”，慰纳之。戊戌，吴越奏遣上直都指挥使、处州刺史邵可迁、秀州刺史路彦铢以战舰四百艘、士卒万七千人屯通州南岸。\u003cbr/\u003e\u003cbr/\u003e     唐主复遣刘承遇奉表称唐国主，请献江北四州，岁输贡物数十万。于是江北悉平，得州十四，县六十。\u003cbr/\u003e\u003cbr/\u003e     庚子，上赐唐主书，谕以：“缘江诸军及两浙、湖南、荆南兵并当罢归，其庐、蕲、黄三道，亦令敛兵近外。俟彼将士及家属皆就道，可遣人召将校以城邑付之。江中舟舰有须往来者，并令就北岸引之。”辛丑，陈觉辞行，又赐唐主书，谕以不必传位于子。\u003cbr/\u003e\u003cbr/\u003e     壬寅，上自迎銮复如扬州。\u003cbr/\u003e\u003cbr/\u003e     癸卯，诏吴越、荆南军又归本道；赐钱弘俶犒军帛三万匹，高保融一万匹。\u003cbr/\u003e\u003cbr/\u003e     甲辰，置保信军于庐州，以右龙武统军赵匡赞为节度使。\u003cbr/\u003e\u003cbr/\u003e     丙午，唐主遣冯延己献银、绢、钱、茶、谷共百万以犒军。\u003cbr/\u003e\u003cbr/\u003e     己酉，命宋延渥将水军三千溯江巡警。\u003cbr/\u003e\u003cbr/\u003e     庚戌，敕故淮南节度使杨行密、故升府节度使徐温等墓并量给守户。其江南群臣墓在江北者，亦委长吏以时检校。\u003cbr/\u003e\u003cbr/\u003e     辛亥，唐主遣其临汝公徐辽代己来上寿。\u003cbr/\u003e\u003cbr/\u003e     是月，浚汴口，导河流达于淮，于是江、淮舟楫始通。\u003cbr/\u003e\u003cbr/\u003e     夏，四月，乙卯，帝自扬州北还。\u003cbr/\u003e\u003cbr/\u003e     新作太庙成。庚申，神主入庙。\u003cbr/\u003e\u003cbr/\u003e     辛酉夜，钱唐城南火，延及内城，官府庐舍几尽。壬戌旦，火将及镇国仓。吴越王弘俶久疾，自强出救火。火止，谓左右曰：“吾疾因灾而愈。”众心稍安。\u003cbr/\u003e\u003cbr/\u003e     帝之南征也，契丹乘虚入寇。壬申，帝至大梁，命镇宁节度使张永德将兵备御北边。\u003cbr/\u003e\u003cbr/\u003e     五月，辛巳朔，日有食之。\u003cbr/\u003e\u003cbr/\u003e     诏赏劳南征士卒及淮南新附之民。\u003cbr/\u003e\u003cbr/\u003e     辛卯，以太祖皇帝领忠武节度使，徙安审琦为平卢节度使。\u003cbr/\u003e\u003cbr/\u003e     成德节度使郭崇攻契丹东城，拔之，以报其入寇也。\u003cbr/\u003e\u003cbr/\u003e     唐主避周讳，更名景，下令去帝号，称国主，凡天子仪制皆有降损，去年号，用周正朔，仍告于太庙。左仆射、同平章事冯延己罢为太子太傅，门下侍郎、同平章事严续罢为少傅、枢密使，兵部侍郎陈觉罢守本官。初，冯延己以取中原之策说唐主，由是有宠。延己尝笑烈祖戢兵为龌龊，曰：“安陆所丧才数千兵，为之辍食咨嗟者旬日，此田舍翁识量耳，安足与成大事！岂如今上暴师数万于外，而击球宴乐无异平日，真英主也！”延己与其党谈论，常以天下为己任，更相唱和。翰林学士常梦锡屡言延己等浮诞，不可信，唐主不听。梦锡曰：“奸言似忠，陛下不悟，国必亡矣！”及臣服于周，延己之党相与言，有谓周为大朝者，梦锡大笑曰：“诸公常欲致君尧、舜，何意今日自为小朝邪！”众默然。\u003cbr/\u003e\u003cbr/\u003e     自唐主内附，帝止因其使者赐书，未尝遣使至其国。己酉，始命太仆卿冯延鲁、卫尉少卿钟谟使于唐，赐以御衣、玉带等及犒军帛十万，并今年《钦天历》。\u003cbr/\u003e\u003cbr/\u003e     刘承遇之还自金陵也，唐主使陈觉白帝，以江南无卤田，愿得海陵盐监南属以赡军。帝曰：“海陵在江北，难以交居，当别有处分。”至是，诏岁支盐三十万斛以给江南，所俘获江南士卒，稍稍归之。\u003cbr/\u003e\u003cbr/\u003e     六月，壬子，昭义节度使李筠奏击北汉石会关，拔其六寨。乙卯，晋州奏都监李谦溥击北汉，破孝义。\u003cbr/\u003e\u003cbr/\u003e     高保融遣使劝蜀主称藩于周，蜀主报以前岁遣胡立致书于周而不答。\u003cbr/\u003e\u003cbr/\u003e     秋，七月，丙戌，初行《大周刑统》。\u003cbr/\u003e\u003cbr/\u003e     帝欲均田租，丁亥，以元稹《均田图》遍赐诸道。\u003cbr/\u003e\u003cbr/\u003e     闰月，唐清源节度使兼中书令留从效遣牙将蔡仲趕衣商人服，以绢表置革带中，间道来称藩。唐江西元帅晋王景遂之赴洪州也，以时方用兵，启求大臣以自副，唐主以枢密副使、工部侍郎李征古为镇南节度副使。征古傲很专恣，景遂虽宽厚，久而不能堪，常欲斩征古，自拘于有司，左右谏而止，景遂忽忽不乐。\u003cbr/\u003e\u003cbr/\u003e     太子弘冀在东宫多不法，唐主怒，尝以球杖击之曰：“吾当复召景遂。”昭庆宫使袁从范从景遂为洪州都押牙，或谮从范之子于景遂，景遂欲杀之，从范由是怨望。弘冀闻之，密遣从范毒之。八月，庚辰，景遂击球渴甚，从范进浆，景遂饮之而卒。未殡，体已溃。唐主不之知，赠皇太弟，谥曰文成。\u003cbr/\u003e\u003cbr/\u003e     辛巳，南汉中宗殂，长子卫王继兴即帝位，更名鋹，改元大宝。鋹年十六，国事皆决于宦官玉清宫使龚澄枢及女侍中卢琼仙等，台省官备位而已。\u003cbr/\u003e\u003cbr/\u003e     甲申，唐始置进奏院于大梁。\u003cbr/\u003e\u003cbr/\u003e     壬辰，命西上阁门使灵寿曹彬使于吴越，赐吴越王弘俶骑军钢甲二百，步军甲五千及他兵器。彬事毕亟返，不受馈遗，吴越人以轻舟追与之，至于数四，彬曰：“吾终不受，是窃名也。尽籍其数，归而献之。帝曰：曏之奉使者，乞丐无厌，使四方轻朝命，卿能如是，甚善。然彼以遗卿，卿自取之。彬始拜受，悉以散于亲识，家无留者。”\u003cbr/\u003e\u003cbr/\u003e     辛丑，冯延鲁、钟谟来自唐，唐主手表谢恩，其略曰：“天地之恩厚矣，父母之恩深矣，子不谢父，人何报天！惟有赤心，可酬大造。”又乞比藩方，赐诏书。又称：“有情事令钟谟上奏，乞令早还。”唐主复令谟白帝，欲传位太子。九月，丁巳，以延鲁为刑部侍郎、谟为给事中。己未，先遣谟还，赐书谕以“未可传位”之意。唐主复遣吏部尚书、知枢密院殷崇义来贺天清节。\u003cbr/\u003e\u003cbr/\u003e     帝谋伐蜀，冬，十月，己卯，以户部侍郎高防为西南面水陆制置使，右赞善大夫李玉为判官。甲午，帝归冯延鲁及左监门卫上将军许文稹、右千牛卫上将军边镐、卫尉卿周廷构于唐。唐主以文稹等皆败军之俘，弃不复用。\u003cbr/\u003e\u003cbr/\u003e     高保融再遗蜀主书，劝称臣于周，蜀主集将相议之，李昊曰：“从之则君父之辱，违之则周师必至，诸将能拒周乎？”诸将皆曰：“以陛下圣明，江山险固，岂可望风屈服！秣马厉兵，正为今日。臣等请以死卫社稷！”丁酉，蜀主命昊草书，极言拒绝之。\u003cbr/\u003e\u003cbr/\u003e     诏左散骑常侍须城艾颍等三十四人分行诸州，均定田租。庚子，诏诸州并乡村，率以百户为团，团置耆长三人。帝留心农事，刻木为耕夫、蚕妇，置之殿庭。命武胜节度使宋延渥以水军巡江。\u003cbr/\u003e\u003cbr/\u003e     高保融奏，闻王师将伐蜀，请以水军趣三峡，诏褒之。\u003cbr/\u003e\u003cbr/\u003e     十一月，庚戌，敕窦俨编集《大周通礼》、《大周正乐》。\u003cbr/\u003e\u003cbr/\u003e     辛亥，南汉葬文武光明孝皇帝于昭陵，庙号中宗。\u003cbr/\u003e\u003cbr/\u003e     乙丑，唐主复遣礼部侍郎钟谟入见。\u003cbr/\u003e\u003cbr/\u003e     李玉至长安，或言“蜀归安镇在长安南三百馀里，可袭取也。”玉信之，牒永兴节度使王彦超，索兵二百，彦超以为归安道阻隘难取，玉曰：“吾自奉密旨。”彦超不得已与之。玉将以往，十二月，蜀归安镇遏使李承勋据险邀之，斩玉，其众皆没。\u003cbr/\u003e\u003cbr/\u003e     乙酉，蜀主以右卫圣步军都指使赵崇韬为北面招讨使，丙戌，以奉銮肃卫都指挥使、武信节度使兼中书令孟贻业为昭武、文州都招讨使，左卫圣马军都指挥使赵思进为东面招讨使，山南西道节度使韩保贞为北面都招讨使，将兵六万，分屯要害以备周。\u003cbr/\u003e\u003cbr/\u003e     丙戌，诏凡诸色课户及俸户并勒归州县，其幕职、州县官自今并支俸钱及米麦。\u003cbr/\u003e\u003cbr/\u003e     初，唐太傅兼中书令楚公宋齐丘多树朋党，欲以专固朝权，躁进之士争附之，推奖以为国之元老。枢密使陈觉、副使李征古恃齐丘之势，尤骄慢。及许文稹等败于紫金山，觉与齐丘、景达自濠州遁归，国人忷惧。唐主尝叹曰：“吾国家一朝至此！”因泣下。征古曰：“陛下当治兵以抜敌，涕泣何为！岂饮酒过量邪，将乳母不至邪？”唐主色变，而征古举止自若。会司天奏：“天文有变，人主宜避位禳灾。”唐主乃曰：“祸难方殷，吾欲释去万机，栖心冲寂，谁可以托国者？”征古曰：“宋公，造国手也，陛下如厌万机，何不举国授之！”觉曰：“陛下深居禁中，国事皆委宋公，先行后闻，臣等时入侍，谈释、老而已。”唐主心愠，即命中书舍人豫章陈乔草诏行之。乔惶恐请见，曰：“陛下一署此诏，臣不复得见矣！”因极言其不可。唐主笑曰：“尔亦知其非邪？”乃止。由是因晋王出镇，以征古为之副，觉自周还，亦罢近职。钟谟素与李德明善，以德明之死怨齐丘。及奉使归唐，言于唐主曰：“齐丘乘国之危，遽谋篡窃，陈觉、李征古为之羽翼，理不可容。”陈觉之自周还，矫以帝命谓唐主曰：“闻江南连岁拒命，皆宰相严续之谋，当为我斩之。”唐主知觉素与续有隙，固未之信。钟谟主覆之于周。唐主乃因谟复命，上言：“久拒王师，皆臣愚迷，非续之罪。”帝闻之，大惊曰：“审如此，则续乃忠臣，朕为天下主，岂教人杀忠臣乎！”谟还，以白唐主。唐主欲诛齐丘等，复遣谟入禀于帝。帝以异国之臣，无所可否。己亥，唐主命知枢密院殷崇义草诏暴齐丘、觉、征古罪恶，听齐丘归九华山旧隐，官爵悉如故；觉责授国子博士，宣州安置；征古削夺官爵，赐自尽；党与皆不问。遣使告于周。\u003cbr/\u003e\u003cbr/\u003e     丙午，蜀以峡路巡检制置使高彦俦为招讨使。\u003cbr/\u003e\u003cbr/\u003e     平卢节度使、太师、中书令陈王安审琦仆夫安友进与其嬖妾通，妾恐事泄，与友进谋杀审琦，友进不可，妾曰：“不然，我当反告汝。”友进惧而从之。\u003cbr/\u003e\u003cbr/\u003e     显德六年己未，公元九五九年春，正月，癸丑，审琦醉熟寝，妾取审琦所枕剑授友进而杀之，仍尽杀侍婢在帐下者以灭口。后数日，其子守忠始知之，执友进等之。","cnt":0,"sort":6630521,"author":"司马光","prev":"6630520.html","next":"6630522.html","book_title":"资治通鉴","updateTimeFmt":"2024-03-28 17:25:38","category":"都市小说"}