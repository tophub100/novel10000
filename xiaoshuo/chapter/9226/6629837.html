{"id":0,"code":"6629837.html","title":"第117章 (2)","latest_chapter_name":"正文 第800章 (3)","xiao_shuo_code":"9226","content":"\u003cbr/\u003e\u003cbr/\u003e    烧当羌迷唐率众八千人寇陇西，胁塞内诸种羌合步骑三万人击破陇西兵，杀大夏长。诏遣行征西将军刘尚、越骑校尉赵世副之，将汉兵、羌、胡共三万人讨之。尚屯狄道，世屯枹罕；尚遣司马寇盱监诸郡兵，四面并会。迷唐惧，充老弱，奔入临洮南。尚等追至高山，大破之，斩虏千馀人，迷唐引去，汉兵死伤亦多，不能复追。乃还。\u003cbr/\u003e\u003cbr/\u003e     九月，庚申，司徒刘方策免，自杀。\u003cbr/\u003e\u003cbr/\u003e     甲子，追尊梁贵人为皇太后，谥曰恭怀，追服丧制。冬，十月，乙酉，改葬梁太后及其姊大贵人于西陵。擢樊调为羽林左监。追封谥皇太后父竦为褒亲愍侯，遣使迎其丧，葬于恭怀皇后陵傍。征还竦妻子；封子棠为乐平侯，棠弟雍为乘氏侯，雍弟翟为单父侯，位皆特进，赏赐以巨万计，宠遇光于当世，梁氏自此盛矣。\u003cbr/\u003e\u003cbr/\u003e     清河王庆始敢求上母宋贵人冢，帝许之，诏太官四时给祭具。庆垂涕曰：“生虽不获供养，终得奉祭祀，私愿足矣！”欲求作祠堂，恐有自同恭怀梁后之嫌，遂不敢言，常泣向左右，以为没齿之恨。后上言：“外祖母王年老，乞诣雒阳疗疾。”于是诏宋氏悉归京师，除庆舅衍、俊、盖、暹等皆为郎。\u003cbr/\u003e\u003cbr/\u003e     十一月，癸卯，以光禄勋河南吕盖为司徒。\u003cbr/\u003e\u003cbr/\u003e     十二月，丙寅，司空张奋罢。壬申，以太仆韩棱为司空。\u003cbr/\u003e\u003cbr/\u003e     西域都护定远侯班超遣掾甘英使大秦、条支，穷西海，皆前世所不至，莫不备其风土，传其珍怪焉。及安息西界，临大海，欲度，船人谓英曰：“海水广大，往来者逢善风，三月乃得度，若遇迟风，亦有二岁者。故入海，人皆赍三岁粮。海中善使人思土恋慕，数有死亡者。”英乃止。\u003cbr/\u003e\u003cbr/\u003e     永元十年戊戌，公元九八年夏，五月，京师大水。\u003cbr/\u003e\u003cbr/\u003e     秋，七月，己巳，司空韩棱薨。八月，丙子，以太常太山巢堪为司空。\u003cbr/\u003e\u003cbr/\u003e     冬，十月，五州雨水。\u003cbr/\u003e\u003cbr/\u003e     行征西将军刘尚、越骑校尉赵世坐畏懦征，下狱，免。谒者王信领尚或屯枹罕，谒者耿谭领世营屯白石。谭乃设购赏，诸种颇来内附，迷唐恐，乃请降；信、谭遂受降罢兵。十二月，迷唐等率种人诣阙贡献。\u003cbr/\u003e\u003cbr/\u003e     戊寅，梁节王畅薨。初，居巢侯刘般薨，子恺当嗣，称父遗意，让其弟宪，遁逃久之，有司奏请绝恺国。肃宗美其义，特优假之，凯犹不出。积十馀岁，有司复奏之，侍中贾逵上书曰：“孔子称‘能以礼让为国乎何有’。有司不原乐善之心，而绳以循常之法，惧非长克让之风，成含弘之化也。”帝纳之，下诏曰：“王法崇善，成人之美，其听宪嗣爵。遭事之宜，后不得以为比。”乃征恺，拜为郎。\u003cbr/\u003e\u003cbr/\u003e     南单于师子死，单于长之子檀立，为万氏尸逐韑单于。\u003cbr/\u003e\u003cbr/\u003e     永元十一年己亥，公元九九年夏，四月，丙寅，赦天下。\u003cbr/\u003e\u003cbr/\u003e     帝因朝会，召见诸儒，使中大夫鲁丕与侍中贾逵、尚书令黄香等相难数事，帝善丕说，罢朝，特赐衣冠。丕因上疏曰：“臣闻说经者，传先师之言，非从己出，不得相让；相让则道不明，若规矩权衡之不可枉也。难者必明其据，说者务立其义，浮华无用之言，不陈于前，故精思不劳而道术愈章。法异者各令自说师法，博观其义，无令刍荛以言得罪，幽远独有遗失也。”\u003cbr/\u003e\u003cbr/\u003e     永元十二年庚子，公元一零零年夏，四月，戊辰，秭归山崩。\u003cbr/\u003e\u003cbr/\u003e     秋，七月，辛亥朔，日有食之。\u003cbr/\u003e\u003cbr/\u003e     九月，戊午，太尉张醫免。丙寅，以大司农张禹为太尉。\u003cbr/\u003e\u003cbr/\u003e     烧当羌豪迷唐既入朝。其馀种人不满二千，饥窘不立，入居金城。帝令迷唐将其种人还大、小榆谷；迷唐以汉作河桥，兵来无常，故地不可复居，辞以种人饥饿，不肯远出。护羌校尉吴祉等多赐迷唐金帛，令籴谷市畜。促使出塞，种人更怀猜惊。是岁，迷唐复叛，胁将湟中诸胡寇钞而去，王信、耿谭、吴祉皆坐征。\u003cbr/\u003e\u003cbr/\u003e     永元十三年辛丑，公元一零一年秋，八月，己亥，北宫盛馔门阁火。\u003cbr/\u003e\u003cbr/\u003e     迷唐复还赐支河曲，将兵向塞。护羌校尉周鲔与金城太守侯霸及诸郡兵、属国羌、胡合三万人出塞至允川。侯霸击破迷唐，种人瓦解，降者六千馀口，分徙汉阳、安定、陇西。迷唐遂弱，远逾赐支河首，依发羌居。久之，病死，其子来降，户不满数十。\u003cbr/\u003e\u003cbr/\u003e     荆州雨水。\u003cbr/\u003e\u003cbr/\u003e     冬，十一月，丙辰，诏曰：“幽、并、凉州户口率少，边役众剧，束脩良吏进仕路狭。抚接夷狄，以人为本，其令缘边郡口十万以上，岁举孝廉一人，不满十万，二岁举一人，五万以下，三岁举一人。”鲜卑寇右北平，遂入渔阳，渔阳太守击破之。\u003cbr/\u003e\u003cbr/\u003e     戊辰，司徒吕盖以老病致仕。\u003cbr/\u003e\u003cbr/\u003e     巫蛮许圣以郡收税不均，怨恨，遂反；辛卯，寇南郡。\u003cbr/\u003e\u003cbr/\u003e     永元十四年壬寅，公元一零二年春，安定降羌烧何种反，郡兵击灭之。时西海及大、小榆谷左右无复羌寇，隃麋相曹凤上言：“自建武以来，西羌犯法者，常从烧当种起，所以然者，以其居大、小榆谷，土地肥美，有西海鱼盐之利，阻大河以为固。又，近塞内诸种，易以为非，难以攻伐，故能强大，常雄诸种，恃其权勇，招诱羌、胡。今者衰困，党援坏沮，亡逃栖窜，远依发羌。臣愚以为宜及此时建复西海郡县，规固二榆，广设屯田，隔塞羌、胡交关之路，遏绝狂狡窥欲之源。又殖谷富边，省委输之役，国家可以无西方之忧。”上从之，缮修故西海郡，徙金城西部都尉以戍之，拜凤为金城西部都尉，屯龙耆。后增广屯田，列屯夹河，合三十四部。其功垂立，会永初中诸羌叛，乃罢。\u003cbr/\u003e\u003cbr/\u003e     三月，戊辰，临辟雍飨射，赦天下。\u003cbr/\u003e\u003cbr/\u003e     夏，四月，遣使者督荆州兵万馀人，分道讨巫蛮许圣等，大破之。圣等乞降，悉徙置江夏。\u003cbr/\u003e\u003cbr/\u003e     阴皇后多妒忌，宠遇浸衰，数怀恚恨。后外祖母邓朱，出入宫掖，有言后与朱共挟巫蛊道者；帝使中常侍张慎与尚书陈褒案之，劾以大逆无道，朱二子奉、毅，后弟辅皆考死狱中。六月，辛卯，后坐废，迁于桐宫，以忧死。父特进纲自杀，后弟轶、敞及朱家属徙日南比景。\u003cbr/\u003e\u003cbr/\u003e     秋，七月，壬子，常山殇王侧薨，无子，立其兄防子侯章为常山王。\u003cbr/\u003e\u003cbr/\u003e     三州大水。\u003cbr/\u003e\u003cbr/\u003e     班超久在绝域，年老思土，上书乞归曰：“臣不敢望到酒泉郡，但愿生入玉门关。谨遣子勇随安息献物入塞，及臣生在，令勇目见中土。”朝廷久之未报，超妹曹大家上书曰：“蛮夷之性，悖逆侮老；而超旦暮入地，久不见代，恐开奸宄之源，生逆乱之心。而卿大夫咸怀一切，莫肯远虑，如有卒暴，超之气力不能从心，便为上损国家累世之功，下弃忠臣竭力之用，诚可痛也！故超万里归诚，自陈苦急，延颈逾望，三年于今，未蒙省录。妾窃闻古者十五受兵，六十还之，亦有休息，不任职也。故妾敢触死为超求哀，匄超馀年，一得生还，复见阙庭，使国家无劳远之虑，西域无仓卒之忧，超得长蒙文王葬骨之恩，子方哀老之惠。”帝感其言，乃征超还。八月，超至洛阳，拜为射声校尉；九月，卒。超之被征，以戊己校尉任尚代为都护。尚谓超曰：“君侯在外国三十馀年，而小人猥承君后，任重虑浅，宜有以诲之！”超曰：“年老失智。君数当大位，岂班超所能及哉！必不得已，愿进愚言：塞外吏士，本非孝子顺孙，皆以罪过徙补边屯；而蛮夷怀鸟兽之心，难养易败。今君性严急，水清无大鱼，察政不得下和，宜荡佚简易，宽小过，总大纲而已。”超去，尚私谓所亲曰：“我以班君当有奇策，今所言，平平耳。”尚后竟失边和，如超所言。\u003cbr/\u003e\u003cbr/\u003e     初，太傅邓禹尝谓人曰：“吾将百万之众，未尝妄杀一人，后世必有兴者。”其子护羌校尉训，有女曰绥，性孝友，好书传，常昼修妇业，暮诵经典，家人号曰“诸生”。叔父陔曰：“尝闻活千人者子孙有封。兄训为谒者，使修石臼河，岁活数千人，天道可信，家必蒙福。”绥后选入宫为贵人，恭肃小心，动有法度，承事阴后，接抚同列，常克己以下之，虽宫人隶役，皆加恩借，帝深嘉焉。尝有疾，帝特令其母、兄弟入亲医药，不限以日数，贵人辞曰：“宫禁至重，而使外舍久在内省，上令陛下有私幸之讥，下使贱妾获不知足之谤，上下交损，诚不愿也！”帝曰：“人皆以数入为荣，贵人反以为忧邪！”每有宴会，诸姬竞自修饰，贵人独尚质素，其衣有与阴后同色者，即时解易，若并时进见，则不敢正坐离立，行则偻身自卑，帝每有所问，常逡巡后对，不敢先后言。阴后短小，举止时失仪，左右掩口而笑，贵人独怆然不乐，为之隐讳，若己之失。帝知贵人劳心曲体，叹曰：“修德之劳，乃如是乎！”后阴后宠衰，贵人每当御见，辄辞以疾。时帝数失皇子，贵人忧继嗣不广，数选进才人以博帝意。阴后见贵人德称日盛，深疾之。帝尝寝病，危甚，阴后密言：“我得意，不令邓氏复有遗类！”贵人闻之，流涕言曰：“我竭诚尽心以事皇后，竟不为所祐。今我当从死，上以报帝之恩，中以解宗族之祸，下不令阴氏有人豕之讥。”即欲饮药，宫人赵玉者固禁之，因诈言“属有使来，上疾已愈”，贵人乃止。明日，上果瘳。及阴后之废，贵人请救，不能得。帝欲以贵人为皇后，贵人愈称疾笃，深自闭绝。冬，十月，辛卯，诏立贵人邓氏为皇后；后辞让，不得已，然后即位。郡国贡献，悉令禁绝，岁时但供纸墨而已，帝每欲官爵邓氏，后辄哀请谦让，故兄骘终帝世不过虎贲中郎将。\u003cbr/\u003e\u003cbr/\u003e     丁酉，司空巢堪罢。\u003cbr/\u003e\u003cbr/\u003e     十一月，癸卯，以大司农沛国徐防为司空。防上疏，以为：“汉立博士十有四家，设甲乙之科以勉劝学者。伏见太学试博士弟子，皆以意说，不修家法，私相容隐，开生奸路。每有策试，辄兴诤讼，论议纷错，互相是非。孔子称‘述而不作’，又曰‘吾犹及史之阙文’。今不依章句，妄生穿凿，以遵师为非义，意说为得理，轻侮道术，浸以成俗，诚非诏书实选本意。改薄从忠，三代常道；专精务本，儒学所先。臣以为博士及甲乙策试，宜从其家章句，开五十难以试之，解释多者为上第，引文明者为高说。若不依先师，义有相伐，皆正以为非。”上从之。\u003cbr/\u003e\u003cbr/\u003e     是岁，初封大长秋郑众为巢刂乡侯。\u003cbr/\u003e\u003cbr/\u003e     永元十五年癸卯，公元一零三年夏，四月，甲子晦，日有食之。时帝遵肃宗故事，兄弟皆留京师，有司以日食阴盛，奏遣诸王就国。诏曰：“甲子之异，责由一人。诸王幼稚，早离顾复，弱冠相育，常有《蓼莪》、《凯风》之哀。选儒之恩，知非国典，且复宿留。”\u003cbr/\u003e\u003cbr/\u003e     秋，九月，壬年，车驾南巡，清河、济北、河间三王并从。\u003cbr/\u003e\u003cbr/\u003e     四州雨水。\u003cbr/\u003e\u003cbr/\u003e     冬，十月，戊申，帝幸章陵；戊午，进幸云梦。时太尉张禹留守，闻车驾当幸江陵，以为不宜冒险远游，驿马上谏。诏报曰：“祠谒既讫，当南礼大江；会得君奏，临汉回舆而旋。”十一月，甲申，还宫。\u003cbr/\u003e\u003cbr/\u003e     岭南旧献生龙眼、荔枝，十里一置，五里一候，昼夜传送。临武长汝南唐羌上书曰：“臣闻上不以滋味为德，下不以贡膳为功。伏见交趾七郡献生龙眼等，鸟惊风发；南州土地炎热，恶虫猛兽，不绝于路，至于触犯死亡之害。死者不可复生，来者犹可救也。此二物升殿，未必延年益寿。”帝下诏曰：“远国珍羞，本以荐奉宗庙，苟有伤害，岂爱民之本，其敕太官勿复受献！”\u003cbr/\u003e\u003cbr/\u003e     是岁，初令郡国以日北至按薄刑。\u003cbr/\u003e\u003cbr/\u003e     永元十六年甲辰，公元一零四年秋，七月，旱。\u003cbr/\u003e\u003cbr/\u003e     辛酉，司徒鲁恭免。\u003cbr/\u003e\u003cbr/\u003e     庚午，以光禄勋张醫为司徒；八月，己酉，醫薨。\u003cbr/\u003e\u003cbr/\u003e     冬，十月，辛卯，以司空徐防为司徒，大鸿胪陈宠为司空。\u003cbr/\u003e\u003cbr/\u003e     十一月，己丑，帝行幸缑氏，登百峛山。\u003cbr/\u003e\u003cbr/\u003e     北匈奴遣使称臣贡献，愿和亲，修呼韩邪故约。帝以其旧礼不备，未许；而厚加赏赐，不答其使。\u003cbr/\u003e\u003cbr/\u003e     元兴元年乙巳，公元一零五年春，高句骊王宫入辽东塞，寇略六县。夏，四月，庚午，赦天下，改元。\u003cbr/\u003e\u003cbr/\u003e     秋，九月，辽东太守耿夔击高句骊，破之。冬，十二月，辛未，帝崩于章德前殿。初，帝失皇子，前后十数，后生者辄隐秘养于民间，群臣无知者。及帝崩，邓皇后乃收皇子于民间。长子胜，有痼疾；少子隆，生始百馀日，迎立以为皇太子，是夜，即皇帝位。尊皇后曰皇太后，太后临朝。是时新遭大忧，法禁未设，宫中亡大珠一箧；太后念欲考问，必有不辜，乃亲阅宫人，观察颜色，即时首服。又，和帝幸人吉成御者共枉吉成以巫蛊事，下掖庭考讯，辞证明白。太后以吉成先帝左右，待之有恩，平日常无恶言，今反若此，不合人情；更自呼见实核，果御者所为，莫不叹服以为圣明。\u003cbr/\u003e\u003cbr/\u003e     北匈奴重遣使诣敦煌贡献，辞以国贫未能备礼，愿请大使，当遣子入侍。太后亦不答其使，加赐而已。\u003cbr/\u003e\u003cbr/\u003e     雒阳令广汉王涣，居身平正，能以明察发擿奸伏，外行猛政，内怀慈仁。凡所平断，人莫不悦服，京师以为有神。是岁卒官，百姓市道，莫不咨嗟流涕。涣丧西归，道经弘农，民庶皆设般木案于路，吏问其故，咸言：“平常持米到雒，为吏卒所钞，恒亡其半，自王君在事，不见侵枉，故来报恩。”雒阳民为立祠、作诗，每祭，辄弦歌而荐之。太后诏曰：“夫忠良之吏，国家之所以为治也，求之甚勤，得之至寡，今以涣子石为郎中，以劝劳勤。”","cnt":0,"sort":6629837,"author":"司马光","prev":"6629836.html","next":"6629838.html","book_title":"资治通鉴","updateTimeFmt":"2024-03-28 17:25:38","category":"都市小说"}