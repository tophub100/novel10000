{"id":0,"code":"6630461.html","title":"第738章 (1)","latest_chapter_name":"正文 第800章 (3)","xiao_shuo_code":"9226","content":"\u003cbr/\u003e\u003cbr/\u003e    后梁纪六（起屠维单阏十月，尽玄黓敦牂，凡三年有奇）\u003cbr/\u003e\u003cbr/\u003e     均王下\u003cbr/\u003e\u003cbr/\u003e     贞明五年己卯，公元九一九年冬，十月，出濛为楚州团练使。\u003cbr/\u003e\u003cbr/\u003e     晋王如魏州，发徒数万，广德胜北城，日与梁人争，大小百馀战，互有胜负。左射军使石敬塘与梁人战于河壖，梁人击敬瑭，断其马甲，横冲兵马使刘知远以所乘马授之，自乘断甲者徐行为殿；梁人疑有伏，不敢追，俱得免，敬瑭以是亲爱之。敬瑭、知远，其先皆沙陀人。敬瑭，李嗣源之婿也。\u003cbr/\u003e\u003cbr/\u003e     刘鄩围张万进于兖州经年，城中危窘，晋王方与梁人战河上，力不能救。万进遣亲将刘处让乞师于晋，晋王未之许，处让于军门截耳曰：“苟不得请，生不如死！”晋王义之，将为出兵，会鄩已屠兖州，族万进，乃止。以处让为行台左骁卫将军。处让，沧州人也。\u003cbr/\u003e\u003cbr/\u003e     十一月，吴武宁节度使张崇寇安州。\u003cbr/\u003e\u003cbr/\u003e     丁丑，以刘鄩为泰宁节度使、同平章事。辛卯，王瓒引兵至戚城，与李嗣源战，不利。\u003cbr/\u003e\u003cbr/\u003e     梁筑垒贮粮于潘张，距杨村五十里，十二月，晋王自将骑兵自河南岸西上，邀其饷者，俘获而还；梁人伏兵于要路，晋兵大败。晋王以数骑走，梁数百骑围之，李绍荣识其旗，单骑奋击救之，仅免。戊戌，晋王复与王瓒战于河南，瓒先胜，获晋将石君立等；既而大败，乘小舟渡河，走保北城，失亡万计。帝闻石君立勇，欲将之，系于狱而厚饷之，使人诱之。君立曰：“我晋之败将，而为用于梁，虽竭诚效死，谁则信之！人各有君，何忍反为仇雠用哉！”帝犹惜之，尽杀所获晋将，独置君立。晋王乘胜遂拔濮阳。帝召王瓒还，以天平节度使戴思远代为北面招讨使，屯河上以拒晋人。\u003cbr/\u003e\u003cbr/\u003e     己酉，蜀雄武节度使兼中书令王宗朗有罪，削夺官爵，复其姓名曰全师朗，命武定节度使兼中书令桑弘志讨之。\u003cbr/\u003e\u003cbr/\u003e     吴禁民私畜兵器，盗贼益繁。御史台主簿京兆卢枢上言：“今四方分争，宜教民战。且善人畏法禁而奸民弄干戈，是欲偃武而反招盗也。宜团结民兵，使之习战，自卫乡里。”从之。\u003cbr/\u003e\u003cbr/\u003e     贞明六年庚辰，公元九二零年春，正月，戊辰，蜀桑弘志克金州，执全师朗，献于成都，蜀主释之。\u003cbr/\u003e\u003cbr/\u003e     吴张崇攻安州，不克而还。崇在庐州，贪暴不法。庐江民讼县令受赇，徐知诰遣侍御史知杂事杨廷式往按之，欲以威崇，廷式曰：“杂端推事，其体至重，职业不可不行。”知诰曰：“何如？”廷式曰：“械系张崇，使吏如升州，簿责都统。”知诰曰：“所按者县令耳，何至于是！”廷式曰：“县令微官，张崇使之取民财转献都统耳，岂可舍大而诘小乎！”知诰谢之曰：“固知小事不足相烦。”以是益重之。廷式，泉州人也。\u003cbr/\u003e\u003cbr/\u003e     晋王自得魏州，以李建及为魏博内外牙都将，将银枪效节都。建及为人忠壮，所得赏赐，悉分士卒，与同甘苦，故能得其死力，所向立功；同列疾之。宦者韦令图监建及军，谮于晋王曰：“建及以私财骤施，此其志不小，不可使将牙兵。”王疑之。建及知之，自恃无它，行之自若。三月，王罢建及军职，以为代州刺史。\u003cbr/\u003e\u003cbr/\u003e     汉杨洞潜请立学校，开贡举，设铨选；汉主岩从之。\u003cbr/\u003e\u003cbr/\u003e     夏，四月，乙亥，以尚书右丞李琪为中书侍郎、同平章事。琪，琫之弟也，性疏俊，挟赵岩、张汉杰之势，颇通贿赂。萧顷与琪同为相，顷谨密而阴伺琪短。久之，有以摄官求仕者，琪辄改摄为守，顷奏之。帝大怒，欲流琪远方，赵、张左右之，止罢为太子少保。河中节度使冀王友谦以兵袭取同州，逐忠武节度使程全晖，全晖奔大梁。友谦以其子令德为忠武留后，表求节钺，帝怒，不许。既而惧友谦怨望，己酉，以友谦兼忠武节度使。制下，友谦已求节钺于晋王，晋王以墨制除令德忠武节度使。\u003cbr/\u003e\u003cbr/\u003e     吴宣王重厚恭恪，徐温父子专政，王未尝有不平之意形于言色，温以是安之。及建国称制，尤非所乐，多沉饮鲜食，遂成寝疾。\u003cbr/\u003e\u003cbr/\u003e     五月，温自金陵入朝，议当为嗣者。或希温意言曰：“蜀先主谓武侯：‘嗣子不才，君宜自取。’”温正色曰：“吾果有意取之，当在诛张颢之初，岂至今日邪！使杨氏无男，有女亦当立之。敢妄言者斩！”乃以王命迎丹杨公溥监国，徙溥兄濛为舒州团练使。\u003cbr/\u003e\u003cbr/\u003e     己丑，宣王殂。六月，戊申，溥即吴王位。尊母王氏曰太妃。\u003cbr/\u003e\u003cbr/\u003e     丁巳，蜀以司徒兼门下侍郎、同平章事周庠同平章事，充永平节度使。\u003cbr/\u003e\u003cbr/\u003e     帝以泰宁节度使刘鄩为河东道招讨使，帅感化节度使尹皓、静胜节度使温昭图、庄宅使段凝攻同州。\u003cbr/\u003e\u003cbr/\u003e     闰月，庚申朔，蜀主作高祖原庙于万里桥，帅后妃、百官用亵味作鼓吹祭之。华阳尉张士乔上疏谏，以为非礼，蜀主怒，欲诛之，太后以为不可，乃削官流黎州，士乔感愤，赴水死。\u003cbr/\u003e\u003cbr/\u003e     刘鄩等围同州，朱友谦求救于晋。秋，七月，晋王遣李存审、李嗣昭、李建及、慈州刺史李存质将兵救之。\u003cbr/\u003e\u003cbr/\u003e     乙卯，蜀主下诏北巡，以礼部尚书兼成都尹长安韩昭为文思殿大学士，位在翰林承旨上。昭无文学，以便佞得幸，出入宫禁，就蜀主乞通、渠、巴、集数州刺史卖之以营居第，蜀主许之。识者知蜀之将亡。八月，戊辰，蜀主发成都，被金甲，冠珠帽，执弓矢而行，旌旗兵甲，亘百馀里。雒令段融上言：“不宜远离都邑，当委大臣征讨。”不从。九月，次安远城。\u003cbr/\u003e\u003cbr/\u003e     李存审等至河中，即日济河。梁人素轻河中兵，每战必穷追不置。存审选精甲二百，杂河中兵，直压刘鄩垒，鄩出千骑逐之；知晋人已至，大惊，自是不敢轻出。晋人军于朝邑。\u003cbr/\u003e\u003cbr/\u003e     河中事梁久，将士皆持两端。诸军大集，刍粟踊贵，友谦诸子说友谦且归款于梁，以退其师，友谦曰：“昔晋王亲赴吾急，秉烛夜战。今方与梁相拒，又命将星行，分我资粮，岂可负邪！”\u003cbr/\u003e\u003cbr/\u003e     晋人分兵攻华州，坏其外城。李存审等按兵累旬，乃进逼刘鄩营，鄩等悉众出战，大败，收馀众退保罗文寨。又旬馀，存审谓李嗣昭曰：“兽穷则搏，不如开其走路，然后击之。”乃遣人牧马于沙苑。鄩等宵遁，追击至渭水，又破之，杀获甚众，存审等移檄告谕关右，引兵略地至下邽，谒唐帝陵，哭之而还。\u003cbr/\u003e\u003cbr/\u003e     河中兵进攻崇州，静胜节度使温昭图甚惧。帝使供奉官窦维说之曰：“公所有者华原、美原两县耳，虽名节度使，实一镇将，比之雄藩，岂可同日语也，公有意欲之乎？”昭图曰：“然。”维曰：“当为公图之。”即教昭图表求移镇，帝以汝州防御使华温琪权知静胜留后。\u003cbr/\u003e\u003cbr/\u003e     冬，十月，辛酉，蜀主如武定军，数日，复还安远。\u003cbr/\u003e\u003cbr/\u003e     十一月，戊子朔，蜀主以兼侍中王宗俦为山南节度使、西北面都招讨、行营安抚使，天雄节度使、同平章事王宗昱、永宁军使王宗晏、左神勇军使王宗信为三招讨以副之，将兵伐岐，出故关，壁于咸宜，入良原。丁酉，王宗俦攻陇州，岐王自将万五千人屯沠阳。癸卯，蜀将陈彦威出散关，败岐兵于箭筿岭，蜀兵食尽，引还。宗昱屯秦州，宗俦屯上邽，宗晏、宗信屯威武城。庚戌，蜀主发安远城。十二月，庚申，至利州，阆州团练使林思谔来朝，请幸所治，从之。癸亥，泛江而下，龙舟画舸，辉映江渚，州县供办，民始愁怨。壬申，至阆州，州民何康女色美，将嫁，蜀主取之，赐其夫家帛百匹，夫一恸而卒。癸未，至梓州。\u003cbr/\u003e\u003cbr/\u003e     赵王閒自恃累世镇成德，得赵人心，生长富贵，雍容自逸，治府第园沼，极一时之盛，多事嬉游，不亲政事，事皆仰成于僚佐，深居府第，权移左右，行军司马李蔼、宦者李弘规用事于中外，宦者石希蒙尤以谄谀得幸。\u003cbr/\u003e\u003cbr/\u003e     初，刘仁恭使牙将张文礼从其子守文镇沧州，守文诣幽州省其父，文礼于后据城作乱，沧人讨之，奔镇州。文礼好夸诞，自言知兵，越王閒奇之，养以为子，更名德明，悉以军事委之。德明将行营兵从晋王，閒欲寄以腹心，使都指挥使符习代还，以为防城使。閒晚年好事佛及求仙，专讲佛经，受符箓，广斋醮，合炼仙丹，盛饰馆宇于西山，每往游之，登山临水，数月方归，将佐士卒陪从者常不下万人，往来供顿，军民皆苦之。是月，自西山还，宿鹘营庄，石希蒙劝王复之它所。李弘规言于王曰：“晋王夹河血战，栉风沐雨，亲冒矢石，而王专以供军之资奉不急之费，且时方艰难，人心难测，王久虚府第，远出游从，万一有奸人为变，闭关相距，将若之何？”王将归，希蒙密言于王曰：“弘规妄生猜间，出不逊语以劫胁王，专欲夸大于外，长威福耳。”王遂留，信宿无归志。弘规乃教内牙都将苏汉衡帅亲军，擐甲拔刃，诣帐前白王曰：“士卒暴露已久，愿从王归！”弘规因进言曰：“石希蒙劝王游从不已，且闻欲阴谋为逆，请诛之以谢众。”王不听，牙兵遂大噪，斩希蒙首，诉于前。王怒且惧，亟归府。是夕，遣其长子副大使昭祚与王德明将兵围弘规及李霭之第，族诛之，连坐者数十家。又杀苏汉衡，收其党与，穷治反状，亲军大恐。\u003cbr/\u003e\u003cbr/\u003e     吴金陵城成，隐彦谦上费用册籍，徐温曰：“吾既任公，不复会计！”悉焚之。\u003cbr/\u003e\u003cbr/\u003e     初，闽王审知承制加其从子泉州刺史延彬领平卢节度使。延彬治泉州十七年，吏民安之。会得白鹿及紫芝，僧浩源以为王者之符，延彬由是骄纵，密遣使浮海入贡，求为泉州节度使。事觉，审知诛浩源及其党，黜延彬归私第。\u003cbr/\u003e\u003cbr/\u003e     汉主岩遣使通好于蜀。\u003cbr/\u003e\u003cbr/\u003e     吴越王閔遣使为其子传琹求婚于楚，楚王殷许之。\u003cbr/\u003e\u003cbr/\u003e     龙德元年辛巳，公元九二一年春，正月，甲午，蜀主还成都。\u003cbr/\u003e\u003cbr/\u003e     初，蜀主之为太子，高祖为聘兵部尚书高知言女为妃，无宠，及韦妃入宫，尤见疏薄，至是遣还家，知言惊仆，不食而卒。韦妃者，徐耕之孙也，有姝色，蜀主适徐氏，见而悦之，太后因纳于后宫，蜀主不欲娶于母族，托云韦昭度之孙。初为婕妤，累加元妃。蜀主常列锦步障，击球其中，往往远适而外人不知，爇诸香，昼夜不绝。久而厌之，更爇皂荚以乱其气。结缯为山，及宫殿楼观于其上，或为风雨所败，则更以新者易之。或乐饮缯山，涉旬不下。山前穿渠通禁中，或乘船夜归，令宫女秉蜡炬千馀居前船，却立照之，水面如昼。或酣馀禁中，鼓吹沸腾，以至达旦。以是为常。\u003cbr/\u003e\u003cbr/\u003e     甲辰，徙静胜节度使温昭图为匡国节度使，镇许昌。昭图素事赵岩，故得名藩。\u003cbr/\u003e\u003cbr/\u003e     蜀主、吴主屡以书劝晋王称帝，晋王以书示僚佐曰：“昔王太师亦尝遗先王书，劝以唐室已亡，宜自帝一方。先王语余云：‘昔天子幸石门，吾发兵诛贼臣，当是之时，威振天下，吾若挟天子据关中，自作九锡禅文，谁能禁我！顾吾家世忠孝，立功帝室，誓死不为耳。汝它日当务以复唐社稷为心，慎勿效此曹所为！’言犹在耳，此议非所敢闻也。”因泣。既而将佐及蕃镇劝进不已，乃令有司市玉造法物。黄巢之破长安也，魏州僧传真之师得传国宝，藏之四十年，至是，传真以为常玉，将鬻之，或识之，曰：“传国宝也。”传真乃诣行台献之，将佐皆奉觞称贺。\u003cbr/\u003e\u003cbr/\u003e     张承业在晋阳闻之，诣魏州谏曰：“吾王世世忠于唐室，救其患难，所以老奴三十馀年为王捃拾财赋，召补兵马，誓灭逆贼，复本朝宗社耳。今河北甫定，朱氏尚存，而王遽即大位，殊非从来征伐之意，天下其谁不解体乎！王何不先灭朱氏，复列圣之深仇，然后求唐后而立之，南取吴，西取蜀，汛扫宇内，合为一家，当是之时，虽使高宜、太宗复生，谁敢居王上者？让之愈久则得之愈坚矣。老奴之志无它，但以受先王大恩，欲为王立万年之基耳。”王曰：“此非余所愿，奈群下意何。”承业知不可止，恸哭曰：“诸侯血战，本为唐家，今王自取之，误老奴矣！”即归晋阳邑，成疾，不复起。\u003cbr/\u003e\u003cbr/\u003e     二月，吴改元顺义。\u003cbr/\u003e\u003cbr/\u003e     赵王既杀李弘规、李霭，委政于其子昭祚。昭祚性骄愎，既得大权，曏时附弘规者皆族之。弘规部兵五百人欲逃，聚泣偶语，未知所之。会诸军有给赐，赵王仇亲军之杀石希蒙，独不时与，众益惧。王德明素蓄异志，因其惧而激之曰：“王命我尽坑尔曹。吾念尔曹无罪并命，欲从王命则不忍，不然又获罪于王，奈何？”众皆感泣。是夕，亲军有宿于潭城西门者，相与饮酒而谋之。酒酣，其中骁健者曰：“吾曹识王太保意，今夕富贵决矣！”即逾城入。赵王方焚香受箓，二人断其首而出，因焚府第。军校张友顺帅众诣德明第，请为留后，德明复姓名曰张文礼，尽灭王氏之族，独置昭祚之妻普宁公主以自托于梁。\u003cbr/\u003e\u003cbr/\u003e     三月，吴人归吴越王閔从弟龙武统军镒于钱唐，閔亦归吴将李涛于广陵。徐温以涛为右雄武统军，閔以镒为镇海节度副使。\u003cbr/\u003e\u003cbr/\u003e     张文礼遣使告乱于晋王，且奉笺劝进，因求节钺。晋王方置酒作乐，闻之，投杯悲泣，欲讨之。僚佐以为文礼罪诚大，然吾方与梁争，不可更立敌于肘腋，宜且从其请以安之。王不得已，夏，四月，遣节度判官卢质承制授文礼成德留后。","cnt":0,"sort":6630461,"author":"司马光","prev":"6630460.html","next":"6630462.html","book_title":"资治通鉴","updateTimeFmt":"2024-03-28 17:25:38","category":"都市小说"}