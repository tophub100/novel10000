{"id":0,"code":"6630376.html","title":"第653章 (2)","latest_chapter_name":"正文 第800章 (3)","xiao_shuo_code":"9226","content":"\u003cbr/\u003e\u003cbr/\u003e    冬，十月，壬戊，容管奏安南贼杨清陷都护府，杀都护李象古及妻子、官属、部曲千馀人。象古，道古之兄也，以贪纵苛刻失众心。清世为蛮酋，象古召为牙将，清郁郁不得志。象古命清将兵三千讨黄洞蛮，清因人心怨怒，引兵夜还，袭府城，陷之。初，蛮贼黄少卿，自贞元以来数反覆，桂管观察使裴行立、容管经略使阳昮欲徼幸立功，争请讨之，上从之。岭南节度使孔戣屡谏曰：“此禽兽耳，但可自计利害，不足与论是非。”上不听，大发江、湖兵会容、桂二管入讨，士卒被瘴疠，死者不可胜计。安南乘之，遂杀都护。行立、昮竟无功，二管凋弊，惟戣所部晏然。\u003cbr/\u003e\u003cbr/\u003e     丙寅，以唐州刺史桂仲武为安南都护，赦杨清，以为琼州刺史。\u003cbr/\u003e\u003cbr/\u003e     是月，吐蕃节度论三摩等将十五万众围盐州，党项亦发兵助之。刺史李文悦竭力拒守，凡二十七日，吐蕃不能克。灵武牙将史奉敬言于朔方节度使杜叔良，请兵三千，赍三十日粮，深入吐蕃以解盐州之围。叔良以二千五百人与之。奉敬行旬馀，无声问，朔方人以为俱没矣。无何，奉敬自它道出吐蕃背，吐蕃大惊，溃去。奉敬奋击，大破，不可胜计。奉敬与凤翔将野诗良浦、泾原将郝玼以勇著名于边，吐蕃惮之。\u003cbr/\u003e\u003cbr/\u003e     柳泌至台州，驱吏民采药，岁馀，无所得而惧，举家逃入山中。浙东观察使捕送京师。皇甫閐、李道古保护之，上复使待诏翰林；服其药，日加躁渴。\u003cbr/\u003e\u003cbr/\u003e     起居舍人裴潾上言，以为：“除天下之害者受天下之利，同天下之乐者飨天下之福，自黄帝至于文、武，享国寿考，皆用此道也。自去岁以来，所在多荐方士，转相汲引，其数浸繁。借令天下真有神仙，彼必深潜岩壑，惟畏人知。凡候伺权贵之门，以大言自衒奇技惊众者，皆不轨徇利之人，岂可信其说而饵其药邪！夫药以愈疾，非朝夕常饵之物。况金石酷烈有毒，又益以火气，殆非人五藏之所能胜也。古者君饮药，臣先尝之，乞令献药者先自饵一年，则真伪自可辨矣。”上怒，十一月，己亥，贬潾江陵令。\u003cbr/\u003e\u003cbr/\u003e     初，群臣议上尊号，皇甫閐欲增“孝德”字，中书侍郎、同平章事崔群曰：“言圣则孝在其中矣。”閐谮群于上曰：“群于陛下惜‘孝德’二字。”上怒。时閐给边军赐与，多不时得，又所给多陈败，不可服用，军士怒怒，流言欲为乱。李光颜忧惧，欲自杀。遣人诉于上，上不信。京师恟惧，群具以中外人情上闻。閐密言于上曰：“边赐皆如旧制，而人情忽如此者，由群鼓扇，将以卖直，归怨于上也。”上以为然。十二月，乙卯，以群为湖南观察使，于是中外切齿于閐矣。\u003cbr/\u003e\u003cbr/\u003e     中书舍人武儒衡，有气节，好直言，上器之，顾待甚渥，人皆言其且入相。令狐楚忌之，思有以沮之者，乃荐山南东道节度推官狄兼谟才行。癸亥，擢兼谟左拾遗内供奉。兼谟，仁杰之族曾孙也。楚自草制辞，盛言“天后窃位，奸臣擅权，赖仁杰保佑中宗，克复明辟。”儒衡泣诉于上，且言：“臣曾祖平一，在天后朝，辞荣终老。”上由是楚楚之为人。\u003cbr/\u003e\u003cbr/\u003e     元和十五年庚子，公元八二零年春，正月，沂、海、兖、密观察使曹华请徙理兖州，许之。\u003cbr/\u003e\u003cbr/\u003e     义成节度使刘悟入朝。\u003cbr/\u003e\u003cbr/\u003e     初，左军中尉吐突承璀谋立澧王惲为太子，上不许。及上寝疾，承璀谋尚未息。太子闻而忧之，密遣人问计于司农卿郭钊。钊曰：“殿下但尽孝谨以俟之，勿恤其他。”钊，太子之舅也。上服金丹，多躁怒，左右宦官往往获罪，有死者，人人自危。庚子，暴崩于中和殿。时人皆言内常侍陈弘志弑逆，其党类讳之，不敢讨贼，但云药发，外人莫能明也。\u003cbr/\u003e\u003cbr/\u003e     中尉梁守廉与诸宦官马进潭、刘承偕、韦元素、王守澄等共立太子，杀吐突承璀及澧王惲，赐左、右神策军士钱人五十缗，六军、威远人三十缗，左、右金吾人十五缗。\u003cbr/\u003e\u003cbr/\u003e     闰月，丙午，穆宗即位于太极殿东序。是日，召翰林学士段文昌等及兵部郎中薛放、驾部员外郎丁公著对于思政殿。放，戎之弟；公著，苏州人；皆太子侍读也。上未听政，放、公著常侍禁中，参预机密，上欲以为相，二人固辞。\u003cbr/\u003e\u003cbr/\u003e     丁未，辍西宫朝临，集群臣于月华门外。贬皇甫閐为崖州司户，市井皆相贺。\u003cbr/\u003e\u003cbr/\u003e     上议命相，令狐楚荐御史中丞萧俛。辛亥，以俛及段文昌皆为中书侍郎、同平章事。楚、俛与皇甫閐皆同年进士，上欲诛閐，俛及宦官救之，故得免。壬子，杖杀柳泌及僧大通，自馀方士皆流岭表，贬左金吾将军李道古循州司马。\u003cbr/\u003e\u003cbr/\u003e     癸丑，以薛放为工部侍郎，丁公著为给事中。\u003cbr/\u003e\u003cbr/\u003e     二月丁丑，乙卯，尊郭贵妃为皇太后上御丹凤门楼，赦天下。事毕，盛陈倡优杂戏于门内而观之。丁亥，上幸左神策军观手搏杂戏。庚寅，监察御史杨虞卿上疏，以为：“陛下宜延对群臣，周遍顾问，惠以气色，使进忠若趋利，论政若诉冤，如此而不致升平者，未之有也。”衡山人赵知微亦上疏谏上游畋无节。上虽不能用，亦不罪也。壬辰，废邕管，命容管经略使阳昮兼领之。\u003cbr/\u003e\u003cbr/\u003e     安南都护桂仲武至安南，杨清拒境不纳。清用刑惨虐，其党离心。仲武遣人说其酋豪，数月间，降者相继，得兵七千馀人。朝廷以仲武为逗遛，甲午，以桂管观察使裴行立为安南都护。乙未，以太仆卿杜式方为桂管观察使。丙申，贬仲武为安州刺史。\u003cbr/\u003e\u003cbr/\u003e     丹王逾薨。\u003cbr/\u003e\u003cbr/\u003e     吐蕃寇灵武。\u003cbr/\u003e\u003cbr/\u003e     宪宗之末，回鹘遣合达干来求婚尤切，宪宗许之。三月，癸卯朔，遣合达干归国。\u003cbr/\u003e\u003cbr/\u003e     上见夏州观察判官柳公权书迹，爱之。辛酉，以公权为右拾遗、翰林侍书学士。上问公权：“卿书何能如是之善？”对曰：“用笔在心，心正则笔正。”上默然改容，知其以笔谏也。公权，公绰之弟也。\u003cbr/\u003e\u003cbr/\u003e     辛未，安南将士开城纳桂仲武，执杨清，斩之。裴行立至海门而卒。复以仲武为安南都护。\u003cbr/\u003e\u003cbr/\u003e     吐蕃寇盐州。\u003cbr/\u003e\u003cbr/\u003e     初，膳部员外郎元稹为江陵士曹，与监军崔潭峻善。上在东宫，闻宫人诵稹歌诗而善之。及即位，潭峻归朝，献稹歌诗百馀篇。上问：“稹安在？”对曰：“今为散郎。”夏，五月，庚戌，以稹为祠部郎中、知制诰。朝论鄙之。会同傣食瓜于阁下，有蝇集其上，中书舍人武儒衡以扇挥之曰：“适从何来，遽集于此！”同僚皆失色，儒衡意气自若。\u003cbr/\u003e\u003cbr/\u003e     庚申，葬神圣章武孝皇帝于景陵，庙号宪宗。\u003cbr/\u003e\u003cbr/\u003e     六月，以湖南观察使崔群为吏部侍郎，召对别殿。上曰：“朕升储副，知卿为羽翼。”对曰：“先帝之意，久属圣明，臣何力之有！”\u003cbr/\u003e\u003cbr/\u003e     太后居兴庆宫，每朔望，上帅百官诣宫上寿。上性侈，所以奉养太后尤为华靡。\u003cbr/\u003e\u003cbr/\u003e     秋，七月，乙巳，以郓、曹、濮节度为天平军。\u003cbr/\u003e\u003cbr/\u003e     门下侍郎、同平章事令狐楚坐为山陵使，部吏盗官物，又不给工人佣直，收其钱十五万缗为羡馀献之，怨诉盈路。丁卯，罢为宣、歙、池观察使。\u003cbr/\u003e\u003cbr/\u003e     八月，癸已，发神策兵二千浚鱼藻池。戊戌，以御史中丞崔植为中书侍郎、同平章事。己亥，再贬令狐楚衡州刺史。\u003cbr/\u003e\u003cbr/\u003e     上甫过公除，即事游畋声色，赐与无节。九月，欲以重阳大宴。拾遗李珏帅其同僚上疏曰：“伏以元朔未改，园陵尚新，虽陛下就易月之期，俯从人欲；而《礼经》著三年之制，犹服心丧。遵同轨之会始离京，告远夷之使未复命。遏密弛禁，盖为齐人。合谋后庭，事将未可。”上不听。\u003cbr/\u003e\u003cbr/\u003e     戊午，加邠宁节度使李光颜、武宁节度使李愬并同平章事。\u003cbr/\u003e\u003cbr/\u003e     冬，十月，王承宗薨，其下秘不发丧，子知感、知信皆在朝，诸将欲取帅于属内诸州。参谋崔燧以承宗祖母凉国夫人命，告谕诸将及亲兵，立承宗之弟观察支使承元。承元时年二十，将士拜之，承元不受，泣且拜，诸将固请不已。承元曰：“天子遣中使监军，有事当与之议。”及监军至，亦劝之。承元曰：“诸公未忘先德，不以承元年少，欲使之摄军务，承元请尽节天子以遵忠烈王之志，诸公肯从之乎！”众许诺。承元乃视事于都将听事，令左右不得谓己为留后，委事于参佐，密表请朝廷除帅。庚辰，监军奏承宗疾亟，弟承元权知留后，并以承元表闻。\u003cbr/\u003e\u003cbr/\u003e     党项复引吐蕃寇泾州，连营五十里。\u003cbr/\u003e\u003cbr/\u003e     辛已，遣起居舍人拍耆诣镇州宣慰。","cnt":0,"sort":6630376,"author":"司马光","prev":"6630375.html","next":"6630377.html","book_title":"资治通鉴","updateTimeFmt":"2024-03-28 17:25:38","category":"都市小说"}