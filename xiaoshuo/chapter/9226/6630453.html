{"id":0,"code":"6630453.html","title":"第730章 (2)","latest_chapter_name":"正文 第800章 (3)","xiao_shuo_code":"9226","content":"\u003cbr/\u003e\u003cbr/\u003e    维州羌胡董琢反，蜀主遣保鸾军使赵绰讨平之。\u003cbr/\u003e\u003cbr/\u003e     己巳，帝至大梁。\u003cbr/\u003e\u003cbr/\u003e     帝闻岭南与楚相攻，甲戌，以右散骑常侍韦戩等为潭、广和叶使，往解之。\u003cbr/\u003e\u003cbr/\u003e     戊寅，帝发大梁。\u003cbr/\u003e\u003cbr/\u003e     周德威白晋王，以兵少不足攻城，晋王遣李存审将吐谷浑、契苾骑兵会之。李嗣源攻瀛州，刺史赵敬降。\u003cbr/\u003e\u003cbr/\u003e     五月，甲申，帝至洛阳，疾甚。\u003cbr/\u003e\u003cbr/\u003e     司空、门下侍郎、同平章事薛贻矩卒。\u003cbr/\u003e\u003cbr/\u003e     燕主守光遣其将单廷珪将精兵万人出战，与周德威遇于龙头冈。廷珪曰：“今日必擒周杨五以献。”杨五，德威小名也。既战，见德威于陈，援枪单骑逐之，枪及德威背，德威侧身避之，奋楇反击廷珪坠马，生擒，置于军门。燕兵退走，德威引骑乘之，燕兵大败，斩首三千级。廷珪，燕骁将也，燕人失之，夺气。\u003cbr/\u003e\u003cbr/\u003e     己丑，蜀大赦。\u003cbr/\u003e\u003cbr/\u003e     李遇少子为淮南牙将，遇最爱之，徐温执之，至宣州城下示之，其子啼号求生，遇由是不忍战。温使典客何荛入城，以吴王命说之曰：“公本志果反，请斩荛以徇；不然，随荛纳款。”遇乃开门请降，温使柴再用斩之，夷其族。于是诸将始畏温，莫敢违其命。徐知诰以功迁升州刺史。知诰事温甚谨，安于劳辱，或通夕不解带，温以是特爱之，每谓诸子曰：“汝辈事我能如知诰乎？”时诸州长吏多武夫，专以军旅为务，不恤民事；知诰在升州，独选用廉吏，修明政教，招延四方士大夫，倾家赀无所爱。洪州进士宋齐丘，好纵横之术，谒知诰，知诰奇之，辟为推官，与判官王令谋、参军王翃专主谋议，以牙吏马仁裕、周宗、曹悰为腹心。仁裕，彭城人；宗，涟水人也。\u003cbr/\u003e\u003cbr/\u003e     闰月，壬戌，帝疾增甚，谓近臣曰：“我经营天下三十年，不意太原馀孽更昌炽如此！吾观其志不小，天复夺我年，我死，诸儿非彼敌也，吾无葬地矣！”因哽咽，绝而复苏。\u003cbr/\u003e\u003cbr/\u003e     高季昌潜有据荆南之志，乃奏筑江陵外郭，增广之。\u003cbr/\u003e\u003cbr/\u003e     丙寅，蜀门下侍郎、同平章事王锴罢为兵部尚书。\u003cbr/\u003e\u003cbr/\u003e     帝长子郴王友裕早卒。次假子博王友文，帝特爱之，常留守东都，兼建昌宫使。次郢王友珪，其母亳州营倡也，为左右控鹤都指挥使，无宠。次均王友贞，为东都马步都挥指使。\u003cbr/\u003e\u003cbr/\u003e     初，元贞张皇后严整多智，帝敬惮之。后殂，帝纵意声色，诸子虽在外，常征其妇入侍，帝往往乱之。友文妇王氏色美，帝尤宠之，虽未以友文为太子，帝意常属之。友珪心不平。友珪尝有过，帝挞之，友珪益不自安。帝疾甚，命王氏召友文于东都，欲与之诀，且付以后事。友珪妇张氏亦朝夕侍帝侧，知之，密告友珪曰：“大家以传国宝付王氏，怀往东都，吾属死无日矣！”夫妇相泣。左右或说之曰：“事急计生，何不改图？时不可失！”六月，丁丑朔，帝使敬翔出友珪为莱州刺史，即令之官。已宣旨，未行敕。时左迁者多追赐死，友珪益恐。戊寅，友珪易服微行入左龙虎军。见统军韩珪，以情告之。勍亦见功臣宿将多以小过被诛，惧不自保，遂相与合谋。勍以牙兵五百人从友珪杂控鹤士入，伏于禁中，中夜斩关入，至寝殿，侍疾者皆散走。帝惊起，问：“反者为谁？”友珪曰：“非他人也！”帝曰：“我固疑此贼，恨不早杀之。汝悖逆如此，天地岂容汝乎！”友珪曰：“老贼万段！”友珪仆夫冯廷谔刺帝腹，刃出于背。友珪自以败毡裹之，瘗于寝殿，秘不发丧。遣供奉官丁昭溥驰诣东都，命均王友贞杀友文。\u003cbr/\u003e\u003cbr/\u003e     己卯，矫诏称：“博王友文谋逆，遣兵突入殿中，赖郢王友珪忠孝，将兵诛之，保全朕躬。然疾因震惊，弥致危殆，宜令友珪权主军国之务。”韩勍为友珪谋，多出府库金帛赐诸军及百官以取悦。\u003cbr/\u003e\u003cbr/\u003e     辛巳，丁昭溥还，闻友文已死，乃发丧，宣遗制，友珪即皇帝位。时朝廷新有内难，中外人情忷忷。许州军士更相告变，匡国节度使韩建皆不之省，亦不为备。丙申，马步都指挥使张厚作乱，杀建，友珪不敢诘。甲辰，以厚为陈州刺史。\u003cbr/\u003e\u003cbr/\u003e     秋，七月，丁未，大赦。\u003cbr/\u003e\u003cbr/\u003e     天雄节度使罗周翰幼弱，军府事皆决于牙内都指挥使潘晏；北面都招讨使、宣义节度使杨师厚军于魏州，久欲图之，惮太祖威严，不敢发。至是，师厚馆于铜台驿，潘晏入谒，执而杀之，引兵入牙城，据位视事。壬子，制以师厚为天雄节度使，徙周翰为宣义节度使。以侍卫诸军使韩勍领匡国节度使。\u003cbr/\u003e\u003cbr/\u003e     甲寅，加吴越王閔尚父。\u003cbr/\u003e\u003cbr/\u003e     甲子，以均王友贞为开封尹、东都留守。\u003cbr/\u003e\u003cbr/\u003e     蜀太子元坦更名元膺。\u003cbr/\u003e\u003cbr/\u003e     丙寅，废建昌宫使，以河南尹张宗奭为国计使，凡天下金谷旧隶建昌宫者悉主之。\u003cbr/\u003e\u003cbr/\u003e     八月，龙骧军三千人戍怀州者，溃乱东走，所过剽掠；戊子，遣东京马步军都指挥使霍彦威、左耀武指挥使杜晏球讨之，庚寅，击破乱军，执其都将刘重遇于鄢陵，甲午，斩之。\u003cbr/\u003e\u003cbr/\u003e     郢王友珪既篡立，诸宿将多愤怒，虽曲加恩礼，终不悦。告哀使至河中，护国节度使冀王朱友谦泣曰：“先帝数十年开创基业，前日变起宫掖，声闻甚恶，吾备位藩镇，心窃耻之。”友珪加友谦侍中、中书令，以诏书自辨，且征之。友谦谓使者曰：“所立者为谁？先帝晏驾不以理，吾且至洛阳问罪，何以征为！”戊戌，以侍卫诸军使韩勍为西面行营招讨使，督诸军讨之。友谦以河中附于晋以求救，九月，丁未，以感化节度使康怀贞为河中都招讨使，更以韩勍副之。友珪以兵部尚书知崇政院事敬翔，太祖腹心，恐其不利于己，欲解其内职，恐失人望，庚午，以翔为中书侍郎、同平章事，壬申，以户部尚书李振充崇政院使。翔多称疾不预事。\u003cbr/\u003e\u003cbr/\u003e     康怀贞等与忠武节度使牛存节合兵五万屯河中城西，攻之甚急。晋王遣其将李存审、李嗣肱、李嗣恩将兵救之，败梁兵于胡壁。嗣恩，本骆氏子也。\u003cbr/\u003e\u003cbr/\u003e     吴武忠王之疾病也，周隐请召刘威，威由是为帅府所忌。或谮之于徐温，温将讨之。威幕客黄讷说威曰：“公受谤虽深，反本无状，若轻舟入觐，则嫌疑皆亡矣。”威从之。陶雅闻李遇败，亦惧，与威偕诣广陵，温待之甚恭，如事武忠王之礼，优加官爵，雅等悦服，由是人皆重温。讷，苏州人也。温与威、雅帅将吏请于李俨，承制加嗣吴王隆演太师、吴王，以温领镇海节度使、同平章事，淮南行军司马如故。温遣威、雅还镇。\u003cbr/\u003e\u003cbr/\u003e     辛巳，蜀改剑南东川曰武德军。\u003cbr/\u003e\u003cbr/\u003e     朱友谦复告急于晋，冬，十月，晋王自将自泽潞而西，遇康怀贞于解县，大破之，斩首千级，追至白径岭而还。梁兵解围，退保陕州。友谦身自至猗氏谢晋王，从者数十人，撤武备，诣晋王帐，拜之为舅。晋王夜置酒张乐，友谦大醉。晋王留宿帐中，友谦安寝，鼾息自如。明旦复置酒而罢。\u003cbr/\u003e\u003cbr/\u003e     杨师厚既得魏博之众，又兼都招讨使，宿卫劲兵多在麾下，诸镇兵皆得调发，威势甚重，心轻郢王友珪，遇事往往专行不顾。友珪患之，发诏召之，云“有北边军机，欲与卿面议。”师厚将行，其腹心皆谏曰：“往必不测。”师厚曰：“理知其为人，虽往，如我何！”乃帅精兵万人，渡河趣洛阳，友珪大惧。丁亥，至都门，留兵于外，与十馀人入见。友珪喜，甘言逊词以悦之，赐与巨万。癸巳，遣还。\u003cbr/\u003e\u003cbr/\u003e     十一月，赵将王德明将兵三万掠武城，至于临清，攻宗城，下之。癸丑，杨师厚伏兵唐店，邀击，大破之，斩首五千馀级。\u003cbr/\u003e\u003cbr/\u003e     甲寅，葬神武元圣孝皇帝于宣陵，庙号太祖。\u003cbr/\u003e\u003cbr/\u003e     吴淮南节度副使陈璋等将水军袭楚岳州，执刺史苑玫；楚王殷遣水军都指挥使杨定真救岳州。璋等进攻荆南，高季昌遣其将倪可福拒之。吴恐楚人救荆南，遣抚州刺史刘信帅江、抚、袁、吉、信五州兵屯吉州，为璋声援。\u003cbr/\u003e\u003cbr/\u003e     十二月，戊寅，蜀行营都指挥使王宗汾攻岐文州，拔之，守将李继夔走。\u003cbr/\u003e\u003cbr/\u003e     是岁，隰州都将刘训杀刺史，以州降晋，晋王以为瀛州刺史。训，永和人也。\u003cbr/\u003e\u003cbr/\u003e     虔州防御使李彦图卒，州人奉谭全播知州事，遣使内附，诏以全播为百胜防御使虔、韶二州节度开通使。\u003cbr/\u003e\u003cbr/\u003e     高季昌出兵，声言助梁代晋，进攻襄州，山南东道节度使孔勍击败之。自是朝贡路绝。勍，兖州人也。\u003cbr/\u003e\u003cbr/\u003e     均王上上\u003cbr/\u003e\u003cbr/\u003e     乾化三年癸酉，公元九一三年春，正月，丁巳，晋周德威拔燕顺州。\u003cbr/\u003e\u003cbr/\u003e     癸亥，郢王友珪朝享太庙；甲子，祀圜丘，大赦，改元凤历。\u003cbr/\u003e\u003cbr/\u003e     吴陈璋攻荆南，不克而还，荆南兵与楚兵会于江口以邀之；璋知之，舟二百艘骈为一列，夜过，二镇兵遽出追之，不能及。\u003cbr/\u003e\u003cbr/\u003e     晋周德威拔燕安远军，蓟州将成行言等降于晋。\u003cbr/\u003e\u003cbr/\u003e     二月，壬午，蜀大赦。","cnt":0,"sort":6630453,"author":"司马光","prev":"6630452.html","next":"6630454.html","book_title":"资治通鉴","updateTimeFmt":"2024-03-28 17:25:38","category":"都市小说"}