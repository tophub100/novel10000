{"id":0,"code":"6629844.html","title":"第124章 (2)","latest_chapter_name":"正文 第800章 (3)","xiao_shuo_code":"9226","content":"\u003cbr/\u003e\u003cbr/\u003e    其或礼备而不至，意勤而不起，则姑内自循省而不敢强致其人，曰：岂吾德之薄而不足慕乎？政之乱而不可辅乎？群小在朝而不敢进乎？诚心不至而忧其言之不用乎？何贤者之不我从也？苟其德已厚矣，政已治矣，群小远矣，诚心至矣，彼将扣阍以自售，又安有勤求而不至者哉！荀子曰：“耀蝉者，务在明其火，振其木而已；火不明，虽振其木，无益也。今人主有能明其德，则天下归之，若蝉之归明火也。”或者人主耻不能致，乃至诱之以高位，胁之以严刑。使彼诚君子邪，则位非所贪，刑非所畏，终不可得而致也；可致者，皆贪位畏刑之人也，乌足贵哉！若乃孝弟著于家庭，行谊隆于乡曲，利不苟取，仕不苟进，洁己安分，优游卒岁，虽不足以尊主庇民，是亦清修之吉士也。王者当褒优安养，俾遂其志。若孝昭之待韩福，光武之遇周党，以励廉耻，美风俗，斯亦可矣，固不当如范升之诋毁，又不可如张楷之责望也。至于饰伪以邀誉，钓奇以惊俗，不食君禄而争屠沽之利，不受小官而规卿相之位，名与实反，心与迹违，斯乃华士、少正卯之流，其得免于圣王之诛幸矣，尚何聘召之有哉！\u003cbr/\u003e\u003cbr/\u003e     时又征广汉杨厚、江夏黄琼。琼，香之子也。厚既至，豫陈汉有三百五十年之厄以为戒，拜议郎。琼将至，李固以书逆遗之曰：“君子谓伯夷隘，柳下惠不恭。不夷不惠，可否之间，圣贤居身之所珍也。诚遂欲枕山栖谷，拟迹巢、由，斯则可矣；若当辅政济民，今其时也。自生民以来，善政少而乱俗多，必待尧、舜之君，此为士行其志终无时矣。常闻语曰：‘峣峣者易缺，皦皦者易污。’盛名之下，其实难副。近鲁阳樊君被征，初至，朝廷设坛席，犹待神明，虽无大异，而言行所守，亦无所缺；而毁谤布流，应时折减者，岂非观听望深，声名太盛乎！是故俗论皆言‘处士纯盗虚声’。愿先生弘此远谟，令众人叹服，一雪此言耳！”琼至，拜议郎，稍迁尚书仆射。琼昔随父在台阁，习见故事；及后居职，达练官曹，争议朝堂，莫能抗夺。数上疏言事，上颇采用之。\u003cbr/\u003e\u003cbr/\u003e     李固，郺之子，少好学，常改易姓名，杖策驱驴，负笈从师，不远千里，遂究览坟籍，为世大儒。每到太学，密入公府，定省父母，不令同业诸生知其为郺子也。\u003cbr/\u003e\u003cbr/\u003e     永建三年戊辰，公元一二八年春，正月，丙子，京师地震。\u003cbr/\u003e\u003cbr/\u003e     夏，六月，旱。\u003cbr/\u003e\u003cbr/\u003e     秋，七月，丁酉，茂陵园寝灾。\u003cbr/\u003e\u003cbr/\u003e     九月，鲜卑寇渔阳。\u003cbr/\u003e\u003cbr/\u003e     冬，十二月，己亥，太傅桓焉免。车骑将军来历罢。\u003cbr/\u003e\u003cbr/\u003e     南单于拔死，弟休利立，为去特若尸逐就单于。\u003cbr/\u003e\u003cbr/\u003e     帝悉召孙程等还京师。\u003cbr/\u003e\u003cbr/\u003e     永建四年己巳，公元一二九年春，正月，丙寅，赦天下。\u003cbr/\u003e\u003cbr/\u003e     丙子，帝加元服。\u003cbr/\u003e\u003cbr/\u003e     夏，五月，壬辰，诏曰：“海内颇有灾异，朝廷修政，太官减膳，珍玩不御。而桂阳太守文砻，不惟竭忠宣畅本朝，而远献大珠以求幸媚，今封以还之！”\u003cbr/\u003e\u003cbr/\u003e     五州雨水。\u003cbr/\u003e\u003cbr/\u003e     秋，八月，丁巳，太尉刘光、司空张皓免。\u003cbr/\u003e\u003cbr/\u003e     尚书侦射虞诩上言：“安定、北地、上郡，山川险厄，沃野千里，土宜畜牧，水可溉漕。顷遭元元之灾，众羌内溃，郡县兵荒，二十馀年。夫弃沃壤之饶，捐自然之财，不可谓利；离河山之阻，守无险之处，难以为固。今三郡未复，园陵单外，而公卿选懦，容头过身，张解设难，但计所费，不图其安。宜开圣听，考行所长。”九月，诏复安定、北地、上郡归旧土。\u003cbr/\u003e\u003cbr/\u003e     癸酉，以大鸿胪庞参为太尉、录尚书事。太常王龚为司空。\u003cbr/\u003e\u003cbr/\u003e     冬，十一月，庚辰，司徒许敬免。\u003cbr/\u003e\u003cbr/\u003e     鲜卑寇朔方。\u003cbr/\u003e\u003cbr/\u003e     十二月，巳卯，以宗正弘农刘崎为司徒。\u003cbr/\u003e\u003cbr/\u003e     是岁，于竗王放前杀拘弥王兴，自立其子为拘弥王，而遣使者贡献，敦煌太守徐由上求讨之。帝赦于竗罪，令归拘弥国；放前不肯。\u003cbr/\u003e\u003cbr/\u003e     永建五年庚午，公元一三零年夏，四月，京师旱。\u003cbr/\u003e\u003cbr/\u003e     京师及郡国十二蝗。\u003cbr/\u003e\u003cbr/\u003e     定远侯班超之孙始尚帝姑阴城公主。主骄淫无道；始积忿怒，伏刃杀主。冬，十月，乙亥，始坐腰斩，同产皆弃市。\u003cbr/\u003e\u003cbr/\u003e     永建六年辛未，公元一三一年春，二月，庚午，河间孝王开薨；子政嗣。政憆很不奉法，帝以侍御史吴郡沈景有强能，擢为河间相。景到国，谒王，王不正服，箕踞殿上；侍郎赞拜，景峙不为礼，问王所在。虎贲曰：“是非王邪！”景曰：“王不正服，常人何别！今相谒王，岂谒无礼者邪！”王惭而更服，景然后拜；出，住宫门外，请王傅责之曰：“前发京师，陛见受诏，以王不恭，使相检督。诸君空受爵禄，曾无训导之义！”因奏治其罪，诏书让政而诘责傅。景因捕诸奸人，奏案其罪，杀戮尤恶者数十人，出冤狱百馀人。政遂为改节，悔过自修。\u003cbr/\u003e\u003cbr/\u003e     帝以伊吾膏腴之地，傍近西域，匈奴资之以为钞暴；三月，辛亥，复令开设屯田，如永元时事，置伊吾司马一人。\u003cbr/\u003e\u003cbr/\u003e     初，安帝薄于艺文，博士不复讲习，朋徒相视怠散，学舍颓敝，鞠为园蔬，或牧儿、荛竖薪刈其下。将作大匠翟醫上疏请更修缮，诱进后学，帝从之。秋，九月，缮起太学，凡所造构二百四十房，千八百五十室。\u003cbr/\u003e\u003cbr/\u003e     护乌桓校尉耿晔遣兵击鲜卑，破之。\u003cbr/\u003e\u003cbr/\u003e     护羌校尉韩皓转湟中屯田置两河间，以逼群羌。皓坐事征，以张掖太守马续代为校尉。两河间羌以屯田近之，恐必见图，乃解仇诅盟，各自儆备；续上移屯田还湟中，羌意乃安。\u003cbr/\u003e\u003cbr/\u003e     帝欲立皇后，而贵人有宠者四人，莫知所建，议欲探筹，以神定选。尚书仆射南郡胡广与尚书冯翊郭虔、史敞上疏谏曰：“窃见诏书，以立后事大，谦大自专，欲假之筹策，决疑灵神；篇籍所记，祖宗典故，未尝有也。恃神任筮，既不必当贤；就值其人，犹非德选。夫歧嶷形于自然，伣天必有异表，宜参良家，简求有德，德同以年，年钧以貌；稽之典经，断之圣虑。”帝从之。恭怀皇后弟子乘氏侯商之女，选入掖庭为贵人，常特被引御，从容辞曰：“夫阳以博施为德，阴以不专为义。《螽斯》则百福所由兴也。愿陛下思云雨之均泽，小妾得免于罪。”帝由是贤之。\u003cbr/\u003e\u003cbr/\u003e     阳嘉元年壬申，公元一三二年春，正月，乙巳，立贵人梁氏为皇后。\u003cbr/\u003e\u003cbr/\u003e     京师旱。\u003cbr/\u003e\u003cbr/\u003e     三月，扬州六郡妖贼章河等寇四十九县，杀伤长吏。\u003cbr/\u003e\u003cbr/\u003e     庚寅，赦天下，改元。\u003cbr/\u003e\u003cbr/\u003e     夏，四月，梁商加位特进；顷之，拜执金吾。\u003cbr/\u003e\u003cbr/\u003e     冬，耿晔遣乌桓戎末魔等钞击鲜卑，大获而还。鲜卑复寇辽东属国，耿晔移屯辽东无虑城以拒之。\u003cbr/\u003e\u003cbr/\u003e     尚书令左雄上疏曰：“昔宣帝以为吏数变易，则下不安业；久于其事，则民服教化。其有政治者，辄以玺书勉励，增秩赐金，公卿缺则以次用之。是以吏称其职，民安其业，汉世良吏，于兹为盛。今典城百里，转动无常，各怀一切，莫虑长久。谓杀害不辜为威风，聚敛整办为贤能；以治己安民为劣弱，奉法循理为不治。髡钳之戮，生于睚眦；覆尸之祸，成于喜怒。视民如寇仇，税之如豺虎。监司项背相望，与同疾痬，见非不举，闻恶不察。观政于亭传，责成于期月；言善不称德，论功不据实。虚诞者获誉，拘检者离毁；或因罪而引高，或色斯而求名，州宰不覆，竞共辟召，踊跃升腾，超等逾匹。或考奏捕案，而亡不受罪，会赦行赂，复见洗涤，朱紫同色，清浊不分。故使奸猾枉滥，轻忽去就，拜除如流，缺动百数。乡官、部吏，职贱禄薄，车马衣服，一出于民，廉者取足，贪者充家；特选、横调，纷纷不绝，送迎烦费，损政伤民。和气未洽，灾眚不消，咎皆在此。臣愚以为守相、长吏惠和有显效者，可就增秩，勿移徙；非父母丧，不得去官。其不从法禁，不式王命，锢之终身，虽会赦令，不得齿列。若被劾奏，亡不就法者，徙家边郡，以惩其后。其乡部亲民之吏，皆用儒生清白任从政者，宽其负算，增其秩禄；吏职满岁，宰府州郡乃得辟举。如此，威福之路塞，虚伪之端绝，送迎之役损，赋敛之源息，循理之吏得成其化，率土之民各宁其所矣。”帝感其言，复申无故去官之禁，又下有司考吏治真伪，详所施行；而宦官不便，终不能行。\u003cbr/\u003e\u003cbr/\u003e     雄又上言：“孔子曰：‘四十不惑’，《礼》称强仕。请自今，孝廉年不满四十，不得察举，皆先诣公府，诸生试家法，文吏课笺奏，副之端门，练其虚实，以观异能，以美风俗。有不承科令者，正其罪法。若有茂材异行，自可不拘年齿。”帝从之。胡广、郭虔、史敞上书驳之曰：“凡选举因才，无拘定制。六奇之策，不出经学；郑、阿之政，非必章奏；甘、奇显用，年乖强仁；终、贾扬声，亦在弱冠。前世以来，贡举之制，莫或回革。今以一臣之言，刬戾旧章，便利未明，众心不厌。矫枉变常，政之所重，而不访台司，不谋卿士，若事下之后，议者剥异，异之则朝失其便，同之则王言已行。臣愚以为可宣下百官，参其同异，然后览择胜否，详采厥衷。”帝不从。\u003cbr/\u003e\u003cbr/\u003e     辛卯，初令“郡国举孝廉，限年四十以上；诸生通章句，文吏能笺奏，乃得应选。其有茂才异行，若颜渊、子奇，不拘年齿。”久之，广陵所举孝廉徐淑，年未四十。台郎诘之，对曰：“诏书曰：‘有如颜回、子奇，不拘年齿。’是故本郡以臣充选。”郎不能屈。左雄诘之曰：“昔颜回闻一知十，孝廉闻一知几邪？”淑无以对，乃罢却之。郡守坐免。\u003cbr/\u003e\u003cbr/\u003e     袁宏论曰：夫谋事作制，以经世训物，必使可为也。古者四十而仕，非谓弹冠之会必将是年也。以为可事之时在于强盛，故举其大限以为民衷。且颜渊、子奇，旷代一有，而欲以斯为格，岂不偏乎！然雄公直精明，能审核真伪，决志行之。顷之，胡广出为济阴太守，与诸郡守十馀人皆坐谬举免黜；唯汝南陈蕃、颍川李膺、下邳陈球等三十馀人得拜郎中。自是牧、守畏栗，莫敢轻举。迄于永嘉，察选清平，多得其人。\u003cbr/\u003e\u003cbr/\u003e     闰月，庚子，恭陵百丈庑灾。\u003cbr/\u003e\u003cbr/\u003e     上闻北海郎顗精于阴阳之学。","cnt":0,"sort":6629844,"author":"司马光","prev":"6629843.html","next":"6629845.html","book_title":"资治通鉴","updateTimeFmt":"2024-03-28 17:25:38","category":"都市小说"}