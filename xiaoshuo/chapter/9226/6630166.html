{"id":0,"code":"6630166.html","title":"第443章 (3)","latest_chapter_name":"正文 第800章 (3)","xiao_shuo_code":"9226","content":"\u003cbr/\u003e\u003cbr/\u003e    琫私说士开曰：“君之宠幸，振古无比。宫车一日晚驾，欲何以克终？”士开因从问计。琫曰：“宜说主上云：‘文襄、文宣、孝昭之子，俱不得立，今宜令皇太子早践大位，以定君臣之分。’若事成，中宫、少主必皆德君，此万全之计也。请君微说主上令粗解，琫当自外上表论之。”士开许诺。\u003cbr/\u003e\u003cbr/\u003e     会有慧星见。太史奏云：“慧，除旧布新之象，当有易主。”琫于是上书言：“陛下虽为天子，未为极贵，宜传位东宫，且以上应天道。”并上魏显祖禅子故事。齐主从之。\u003cbr/\u003e\u003cbr/\u003e     丙子，使太宰段韶持节奉皇帝玺绶，传位于太子纬。太子即皇帝位于晋阳宫，大赦，改元天统。又诏以太子妃斛律氏为皇后。于是群公上世祖尊号为太上皇帝，军国大事咸以闻。使黄门侍郎冯子琮、尚书左丞胡长粲辅导少主，出入禁中，专典敷奏。子琮，胡后之妹夫也。\u003cbr/\u003e\u003cbr/\u003e     祖琫拜秘书监，加仪同三司，大被亲宠，见重二宫。丁丑，齐以贺拔仁为太师，侯莫陈相为太保，冯翊王润为司徒，赵郡王睿为司空，河南王孝琬为尚书令。戊寅，以瀛州刺史尉粲为太尉，斛律光为大将军，东安王娄睿为太尉，尚书仆射赵彦深为左仆射。\u003cbr/\u003e\u003cbr/\u003e     五月，突厥遣使至齐，始与齐通。\u003cbr/\u003e\u003cbr/\u003e     六月，己巳，齐主使兼散骑常侍王季高来聘。\u003cbr/\u003e\u003cbr/\u003e     秋，七月，辛巳朔，日有食之。\u003cbr/\u003e\u003cbr/\u003e     上遣都督程灵洗自鄱阳别道击周迪，破之。迪与麾下十馀人窜于山穴中，日月浸久，从者亦稍苦之。后遣人潜出临川市鱼鲑，临川太守骆牙执之，令取迪自效，因使腹心勇士随之入山。其人诱迪出猎，勇士伏于道旁，出斩之。丙戌，传首至建康。\u003cbr/\u003e\u003cbr/\u003e     庚寅，周主如秦州；八月，丙子，还长安。\u003cbr/\u003e\u003cbr/\u003e     己卯，立皇子伯固为新安王，伯恭为晋安王，伯仁为庐陵王，伯义为江夏王。\u003cbr/\u003e\u003cbr/\u003e     冬，十月，辛亥，周以函谷关城为通洛防，以金州刺史贺若敦为中州刺史，镇函谷。\u003cbr/\u003e\u003cbr/\u003e     敦恃才负气，顾其流辈皆为大将军，敦独未得，兼以湘州之役，全军而返，谓宜受赏，翻得除名，对台使出怨言。晋公护怒，征还，逼令自杀。临死，谓其子弼曰：“吾志平江南，今而不果，汝必成吾志。吾以舌死，汝不可不思。”因引锥刺弼舌出血以诫之。\u003cbr/\u003e\u003cbr/\u003e     十一月，癸未，齐太上皇至邺。\u003cbr/\u003e\u003cbr/\u003e     齐世祖之为长广王也，数为显祖所捶，心常衔之。显祖每见祖琫，常呼为贼，故琫亦怨之；且欲求媚于世祖，乃说世祖曰：“文宣狂暴，何得称‘文’？既非创业，何得称‘祖’？若文宣为祖，陛下万岁后当何所称？”帝从之。己丑，改谥献武皇帝为神武皇帝，庙号高祖，献明皇后为武明皇后。令有司更议文宣谥号。\u003cbr/\u003e\u003cbr/\u003e     十二月，乙卯，封皇子伯礼为武陵王。\u003cbr/\u003e\u003cbr/\u003e     壬戌，齐上皇如晋阳。\u003cbr/\u003e\u003cbr/\u003e     庚午，齐改谥文宣皇帝为景烈皇帝，庙号威宗。\u003cbr/\u003e\u003cbr/\u003e     天康元年丙戌，公元五六六年春，正月，己卯，日有食之。\u003cbr/\u003e\u003cbr/\u003e     癸未，周大赦，改元天和。\u003cbr/\u003e\u003cbr/\u003e     辛卯，齐主祀圜丘；癸巳，祫太庙。\u003cbr/\u003e\u003cbr/\u003e     丙申，齐以吏部尚书尉瑾为右仆射。己亥，周主耕藉田。\u003cbr/\u003e\u003cbr/\u003e     庚子，齐主如晋阳。\u003cbr/\u003e\u003cbr/\u003e     周遣小载师杜杲来聘。\u003cbr/\u003e\u003cbr/\u003e     二月，庚戌，齐上皇还邺。\u003cbr/\u003e\u003cbr/\u003e     丙子，大赦，改元。\u003cbr/\u003e\u003cbr/\u003e     三月，己卯，以安成王顼为尚书令。\u003cbr/\u003e\u003cbr/\u003e     丙午，周主祀南郊。夏，四月，大雩。\u003cbr/\u003e\u003cbr/\u003e     上不豫，台阁众事，并令尚书仆射到仲举、五兵尚书孔奂共决之。奂，琹之之曾孙也。疾笃，奂、仲举与司空、尚书令、扬州刺史安成王顼、吏部尚书袁枢、中书舍人刘师知入侍医药。枢，君正之子也。太子伯宗柔弱，上忧其不能守位，谓顼曰：“吾欲遵太伯之事。”顼拜伏泣涕，固辞。上又谓仲举、奂等曰：“今三方鼎峙，四海事重，宜须长居。腾欲近则晋成，远隆殷法，卿等宜遵此意。”孔奂流涕对曰：“陛下御膳违和，痊复非久。皇太子为鼎盛，圣德日跻。安成王介弟之尊，足为周旦。若有废立之心，臣等愚，诚不敢闻诏。”上曰：“古之遗直，复见于卿。”乃以奂为太子詹事。\u003cbr/\u003e\u003cbr/\u003e     臣光曰：夫臣之事君，宜将顺其美，正救其恶。孔奂在陈，处腹心之重任，决礼义之大计，苟以世祖之言为不诚，则当如窦婴面辩，袁盎廷争，防微杜渐以绝觊觎之心。以为诚邪，则当请明下诏书，宣告中外，使世祖有宋宣之美，高宗无楚灵之恶。不然，谓太子嫡嗣，不可动摇，欲保附而安全之，则当尽忠竭节，以死继之，如晋之荀息，赵之肥义。奈何于君之存，则逆探其情而求合焉；及其既没，则权臣移国而不能救，嗣主失位而不能死！斯乃奸谀之尤者，而世祖谓之遗直，以托六尺之孤，岂不悖哉！\u003cbr/\u003e\u003cbr/\u003e     癸酉，上殂。\u003cbr/\u003e\u003cbr/\u003e     上起自艰难，知民疾苦。性明察俭约，每夜刺闺取外事分判者，前后相续。敕传更签于殿中者，必投签于阶石之上，令鎗然有声，曰：“吾虽眠，亦令惊觉。”\u003cbr/\u003e\u003cbr/\u003e     太子即位，大赦。\u003cbr/\u003e\u003cbr/\u003e     五月，己卯，尊皇太后曰太皇太后，皇后曰后太后。\u003cbr/\u003e\u003cbr/\u003e     乙酉，齐以兼尚书左仆射武兴王普为尚书令。\u003cbr/\u003e\u003cbr/\u003e     吐谷浑龙涸王莫昌帅部落附于周，以其地为扶州。\u003cbr/\u003e\u003cbr/\u003e     庚寅，以安成王顼为骠骑大将军、司徒、录尚书、都督中外诸军事。丁酉，以中军大将军、开府仪同三司徐度为司空，以吏部尚书袁枢为左仆射，吴兴太守沈钦为右仆射，御史中丞徐陵为吏部尚书。\u003cbr/\u003e\u003cbr/\u003e     陵以梁末以来，选授多滥，乃为书示众曰：“梁元帝承侯景之凶荒，王太尉接荆州之祸败，故使官方，穷此纷杂。永安之时，圣朝草创，白银难得，黄札易营，权以官阶，代于钱绢。致令员外、常侍，路上比肩，咨议、参军，市中无数，岂是朝章固应如此！今衣冠礼乐，日富年华，何可犹作旧意，非理望也！”众咸服之。\u003cbr/\u003e\u003cbr/\u003e     己亥，齐立上皇子弘为齐安王，仁固为北平王，仁英为高平王，仁光为淮南王。\u003cbr/\u003e\u003cbr/\u003e     六月，齐遣兼散骑常侍韦道儒来聘。\u003cbr/\u003e\u003cbr/\u003e     丙寅，葬文皇帝于永宁陵，庙号世祖。\u003cbr/\u003e\u003cbr/\u003e     秋，七月，戊寅，周筑武功等诸城以置军士。\u003cbr/\u003e\u003cbr/\u003e     丁酉，立妃王氏为皇后。\u003cbr/\u003e\u003cbr/\u003e     八月，齐上皇如晋阳。\u003cbr/\u003e\u003cbr/\u003e     周信州蛮冉令贤、向五子王等据巴峡反，攻陷白帝，党与连结二千馀里。周遣开府仪同三司元契、赵刚等前后讨之，终不克。九月，诏开府仪同三司陆腾督开府仪同三司王亮、司马裔讨之。\u003cbr/\u003e\u003cbr/\u003e     腾军于汤口，令贤于江南据险要，置十城，远结涔阳蛮为声援，自帅精卒固守水逻城。腾召诸将问计，皆欲先取水逻，后攻江南。腾曰：“令贤内恃水逻金汤之固，外托涔阳辅车之援。资粮充实，器械精新。以我悬军，攻其严垒，脱一战不克，更成其气。不如顿军汤口，先取江南，剪其羽毛，然后进军水逻，此制胜之术也。”乃遣王亮帅众渡江，旬日，拔其八城，捕虏及纳降各千计。遂间募骁勇，数道进攻水逻。蛮帅冉伯犁、冉安西素与令贤有仇，腾说诱，赂以金帛，使为乡导。水逻之旁有石胜城，令贤使其兄子龙真据之。腾密诱龙真，龙真遂以城降。水逻众溃，斩首万馀级，捕虏万馀口。令贤走，追获，斩之。腾积骸于水逻城侧为京观，是后群蛮望之，辄大哭，不敢复叛。\u003cbr/\u003e\u003cbr/\u003e     向五子王据石黑城，使其子宝胜据双城。水逻既平，腾频遣谕之，犹不下。进击，皆擒之，尽斩诸向酋长，捕虏万馀户。\u003cbr/\u003e\u003cbr/\u003e     信州旧治白帝，腾徙之于八陈滩北，以司马裔为信州刺史。\u003cbr/\u003e\u003cbr/\u003e     小吏部陇西辛昂，奉使梁、益，且为腾督军粮。时临、信、楚、合等州民多众乱，昂谕以祸福，赴者如归。乃令老弱负粮，壮夫拒战，咸乐为用。使还，会巴州万荣郡民反，攻围郡城，遏绝山路。昂谓其徒曰：“凶狡猖狂，若待上闻，孤城必陷。苟利百姓，专之可也。”遂募通、开二州，得三千人。倍道兼行，出其不意，直趣贼垒。贼以为大军至，望风瓦解，一郡获全。周朝嘉之，以为渠州刺史。冬，十月，齐以侯莫陈相为大傅，任城王湝为太保，娄睿为大司马，冯翊王润为太尉，开府仪同三司韩祖念为司徒。\u003cbr/\u003e\u003cbr/\u003e     庚申，帝享太庙。\u003cbr/\u003e\u003cbr/\u003e     十一月，乙亥，周遣使来吊。\u003cbr/\u003e\u003cbr/\u003e     丙戌，周主行视武功等新城；十二月，庚申，还长安。\u003cbr/\u003e\u003cbr/\u003e     齐河间王孝琬怨执政，为草人而射之。和士开、祖琫谮之于上皇曰：“草人以拟圣躬也。又，前突厥至并州，孝琬脱兜鍪抵地，云：‘我岂老妪，须著此物！’此言属大家也。又，魏世谣言：‘河南种谷河北生，白杨树端金鸡鸣。’河南、北者，河间也。孝琬将建金鸡大赦耳。”上皇颇惑之。\u003cbr/\u003e\u003cbr/\u003e     会孝琬得佛牙，置第内，夜有光。上皇闻之，使搜之，得填库槊幡数百。上皇以为反具，收讯。诸姬有陈氏者，无宠，诬孝琬云：“孝琬常画陛下像而哭之。”其实世宗像也。上皇怒，使武卫赫连辅玄倒鞭挝之。孝琬呼叔，上皇曰：“何敢呼我为叔！”孝琬曰：“臣神武皇帝嫡孙，文襄皇帝嫡子，魏孝静皇帝之甥，何为不得呼叔！”上皇愈怒，折其两胫而死。安德王延宗哭之，泪赤。又为草人，鞭而讯之曰：“何故杀我兄！”奴告之，上皇覆延宗于地，马鞭鞭之二百，几死。\u003cbr/\u003e\u003cbr/\u003e     是岁，齐赐侍中、中书监元文遥姓高氏，顷之，迁尚书左仆射。\u003cbr/\u003e\u003cbr/\u003e     魏末以来，县令多用厮役，由是士流耻为之。文遥以为县令治民之本，遂请革选，密择贵游子弟，发敕用之；犹恐其披诉、悉召之集神武门，令赵郡王睿宣旨唱名，厚加尉谕而遣之。齐之士人为县自此始。","cnt":0,"sort":6630166,"author":"司马光","prev":"6630165.html","next":"6630167.html","book_title":"资治通鉴","updateTimeFmt":"2024-03-28 17:25:38","category":"都市小说"}