{"id":0,"code":"6630400.html","title":"第677章 (3)","latest_chapter_name":"正文 第800章 (3)","xiao_shuo_code":"9226","content":"\u003cbr/\u003e\u003cbr/\u003e    初，户部侍郎、判度支刘瑑为翰林学士，上器重之。时为河东节度使。手诏征入朝，瑑奏发河东，外人始知之。戊午，以瑑同平章事。瑑，仁轨之五世孙也。瑑与崔慎由议政于上前，慎由曰：“惟当甄别品流，上酬万一。”瑑曰：“昔王夷甫祖尚浮华，妄分流品，致中原丘虚。今盛明之朝，当循名责实，使百官各称其职；而遽以品流为先，臣未知致理之日。”慎由无以对。轩辕集至长安，上召入禁中，问曰：“长生可学乎？”对曰：“王者屏欲而崇德，则自然受天遐福，何处更求长生？”留数月，坚求还山，乃遣之。\u003cbr/\u003e\u003cbr/\u003e     二月，甲子朔，罢公卿朝拜光陵及忌日行香，悉移宫人于诸陵。\u003cbr/\u003e\u003cbr/\u003e     戊辰，以中书侍郎、同平章事崔慎由为东川节度使。\u003cbr/\u003e\u003cbr/\u003e     上欲御楼肆赦，令狐総曰：“御楼所费甚广，事须有名，且赦不可数。”上不悦，曰：“遣朕于何得名！”慎由曰：“陛下未建储宫，四海属望。若举此礼，虽郊祀亦可，况于御楼！”时上饵方士药，已觉躁渴，而外人未知，疑忌方深，闻之，俯首不复言。旬日，慎由罢相。\u003cbr/\u003e\u003cbr/\u003e     勃海王彝震卒。癸未，立其弟虔晃为勃海王。\u003cbr/\u003e\u003cbr/\u003e     夏，四月，以右街使、附马都尉刘异为邠宁节度使。异尚安平公主，上妹也。\u003cbr/\u003e\u003cbr/\u003e     庚子，岭南都将王令寰作乱，囚节度使杨发。发，苏州人也。\u003cbr/\u003e\u003cbr/\u003e     戊申，以兵部侍郎、盐铁转运使夏侯孜同平章事。\u003cbr/\u003e\u003cbr/\u003e     五月，丙寅，工部尚书、同平章事刘瑑薨。瑑病笃，犹手疏论事，上皆惜之。\u003cbr/\u003e\u003cbr/\u003e     以右金吾大将军李燧为岭南节度使，已命中使赐之节，给事中萧亻放封还制书。上方奏乐，不暇别召中使，使优人追之，节及燧门而返。亻放，俛之从父弟也。辛巳，以泾原节度使李承勋为岭南节度使，发邻道兵讨乱者，平之。\u003cbr/\u003e\u003cbr/\u003e     是日，湖南军乱，都将石载顺等逐观察使韩悰，杀都押牙王桂直。琮待将士不以礼，故及于难。\u003cbr/\u003e\u003cbr/\u003e     六月，丙申，江西军乱，都将毛鹤逐观察使郑宪。\u003cbr/\u003e\u003cbr/\u003e     初，安南都护李涿为政贪暴，强市蛮中马牛，一头止与盐一斗。又杀蛮酋杜存诚。群蛮怨怒，导南诏侵盗边境。峰州有林西原，旧有防冬兵六千，其旁七绾洞蛮，其酋长曰李由独，常助中国戍守，输租赋。知峰州者言于涿，请罢戍兵，专委由独防遏。于是由独势孤，不能自立，南诏拓东节度使以书诱之，以甥妻其子，补拓东押牙，由独遂帅其众臣于南诏。自是安南始有蛮患。是月，蛮寇安南。\u003cbr/\u003e\u003cbr/\u003e     秋，七月，丙寅，宣州都将康全泰作乱，逐观察使郑薰。薰奔扬州。\u003cbr/\u003e\u003cbr/\u003e     丁卯，右补阙内供奉张潜上疏，以为：“藩府代移之际，皆奏仓库蓄积之数，以羡馀多为课绩，朝廷亦因而甄奖。窃惟藩府财赋，所出有常，苟非赋敛过差，及停废将士，减削衣粮，则羡馀何从而致！比来南方诸镇数有不宁，皆此故也。一朝有变，所蓄之财悉遭剽掠。又发兵致讨，费用百倍，然则朝廷竟有何利！乞自今藩府长吏，不增赋敛，不减粮赐，独节游宴，省浮费，能致羡馀者，然后赏之。”上嘉纳之。容管奏都虞候来正谋叛，经略使宋涯捕斩之。初，忠武军精兵皆以黄冒首，号黄头军。李承勋以百人定岭南，宋涯使麾下效其服装，亦定容州。安南有恶民，屡为乱，闻之，惊曰：“黄头军度海来袭我矣！”相与夜围交趾城，鼓噪：“愿送都护北归，我须此城御黄头军。”王式方食，或劝出避之。式曰：“吾足一动，则城溃矣。”徐食毕，擐甲，率左右登城，建大将旗，坐而责之，敌者反走。明日，悉捕诛之。有杜守澄者，自齐、梁以来拥众据溪洞，不可制。式离间其亲党，守澄走死。安南饥乱相继，六年无上供，军中犒赏。式始修贡赋，飨将士。占城、真腊皆复通使。\u003cbr/\u003e\u003cbr/\u003e     淮南节度使崔铉奏已出兵讨宣州贼。八月，甲午，以铉兼宣歙观察使。己亥，以宋州刺史温璋为宣州团练使。璋，造之子也。\u003cbr/\u003e\u003cbr/\u003e     河南、北、淮南大水，徐、泗水深五丈，漂没数万家。\u003cbr/\u003e\u003cbr/\u003e     冬，十月，建州刺史于延陵入辞，上曰：“建州去京师几何？”对曰：“八千里。”上曰：“卿到彼为政善恶，朕皆知之，勿谓其远。此阶前则万里也，卿知之乎？”延陵悸慑失绪，上抚而遣之。到官，竟以不职贬复州司马。\u003cbr/\u003e\u003cbr/\u003e     令狐総拟李远杭州刺史，上曰：“吾闻远诗云：‘长日惟消一局棋’，安能理人！”総曰：“诗人托此为高兴耳，未必实然。”上曰：“且令往试观之。”上诏刺史毋得外徙，必令至京师，面察其能否，然后除之。令狐総尝徙其故人为邻州刺史，便道之官。上见其谢上表，以问総，对曰：“以其道近，省送迎耳。”上曰：“朕以刺史多非其人，为百姓害，故欲一一见之，访问其所施设，知其优劣以行黜陟。而诏命既行，直废格不用，宰相可畏有权！”时方寒，総汗透重裘。\u003cbr/\u003e\u003cbr/\u003e     上临朝，接对群臣如宾客，虽左右近习，未尝见其有惰容。每宰相奏事，旁无一人立者，威严不可仰视。奏事毕，忽怡然曰：“可以闲语矣。”因问闾阎细事，或谈宫中游宴，无所不至。一刻许，复整容曰：“卿辈善为之，朕常恐卿辈负朕，后日不复得再相见。”乃起入宫。令狐総谓人曰：“吾十年秉政，最承恩遇；然每延英奏事，未尝不汗沾衣也！”\u003cbr/\u003e\u003cbr/\u003e     初，山南东道节度使徐商，以封疆险阔，素多盗贼，选精兵数百人别置营训练，号捕盗将。及湖南逐帅，诏商讨之。南遣捕盗将二百人讨平之。\u003cbr/\u003e\u003cbr/\u003e     崔铉奏克宣州，斩康全泰及其党四百馀人。\u003cbr/\u003e\u003cbr/\u003e     上以光禄卿韦宙父丹有惠政于江西，以宙为江西观察使，发邻道兵以讨毛鹤。\u003cbr/\u003e\u003cbr/\u003e     崔铉以宣州已平，辞宣歙观察使。十一月，戊寅，以温璋为宣歙观察使。\u003cbr/\u003e\u003cbr/\u003e     兵部侍部、判户部蒋伸从容言于上曰：“近日官颇易得，人思侥幸。”上惊曰：“如此，则乱矣！”对曰：“乱则未乱，但侥幸者多，乱亦非难。”上称叹再三。伸三起，上三留之，曰：“异日不复得独对卿矣。”伸不谕。十二月，甲寅，以伸同平章事。\u003cbr/\u003e\u003cbr/\u003e     韦宙奏克洪州，斩毛鹤及其党五百馀人。宙过襄州，徐商遣都将韩季友帅捕盗将从行。宙至江州，季友请夜帅其众自陆道间行，比明，至洪州，州人不知，即日讨平之，宙奏留捕盗将二百人于江西，以季友为都虞候。\u003cbr/\u003e\u003cbr/\u003e     大中十三年己卯，公元八五九年春，正月，戊午朔，赦天下。\u003cbr/\u003e\u003cbr/\u003e     三月，割河东云、蔚、朔三州隶大同军。\u003cbr/\u003e\u003cbr/\u003e     夏，四月，辛卯，以校书郎于琮为左拾遗内供奉。初，上欲以悰尚永福公主，既而中寝。宰相请其故，上曰：“朕近与此女子会食，对朕辄折匕箸。性情如是，岂可为士大夫妻！”乃更命悰尚广德公主。二公主皆上女。琮，敖之子也。\u003cbr/\u003e\u003cbr/\u003e     武宁节度使康季荣不恤士卒，士卒噪而逐之。上以左金吾大将军田牟尝镇徐州，有能名，复以为武宁节度使，一方遂安。贬季荣于岭南。\u003cbr/\u003e\u003cbr/\u003e     六月，癸巳，封宪宗子惕为彭王。\u003cbr/\u003e\u003cbr/\u003e     初，上长子郓王温，无宠，居十六宅，馀子皆居禁中。夔王滋，第三子也，上爱之，欲以为嗣，为其非次，故久不建东宫。上饵医官李玄伯、道士虞紫芝、山人王乐药，疽发于背。八月，疽甚，宰相及朝臣皆不得见，上密以夔王属枢密使王归长、马公儒、宣徽南院使王居方，使立之。三人及右军中尉王茂玄，皆上平日所厚也。独左军中尉王宗实素不同心，三人相与谋，出宗实为淮南监军。宗实已受敕于宣化门外，将自银台门出。左军副使亓元实谓宗实曰：“圣人不豫逾月，中尉止隔门起居，今日除改，未可辨也。何不见圣人而出！”宗实感寤，复入，诸门已踵故事增人守捉矣。亓元实翼导宗实直至寝殿，上已崩，东首环泣矣。宗实叱归长等，责以矫诏，皆捧足乞命。乃遣宣徽北院使齐元简迎郓王。壬辰，下诏立郓王为皇太子，权句当军国政事，仍更名漼。收归长、公儒、居方，皆杀之。癸巳，宣遗制，以令狐総摄冢宰。\u003cbr/\u003e\u003cbr/\u003e     宣宗性明察沉断，用法无私，从谏如流，重惜官赏，恭谨节俭，惠爱民物，故大中之政，讫于唐亡，人思咏之，谓之小太宗。\u003cbr/\u003e\u003cbr/\u003e     丙申，懿宗即位。癸卯，尊皇太后为太皇太后。以王宗实为骠骑上将军。李玄伯、虞紫芝、王乐皆伏诛。\u003cbr/\u003e\u003cbr/\u003e     九月，追尊上母晁昭容为元昭皇太后。\u003cbr/\u003e\u003cbr/\u003e     加魏博节度使何弘敬兼中书令，幽州节度使张允伸同平章事。冬，十月，辛卯，赦天下。\u003cbr/\u003e\u003cbr/\u003e     十一月，戊午，以门下侍郎、同平章事萧邺同平章事，充荆南节度使。\u003cbr/\u003e\u003cbr/\u003e     十二月，甲申，以翰林学士承旨、兵部侍郎杜审权同平章事。审权，元颖之弟孙也。\u003cbr/\u003e\u003cbr/\u003e     浙东贼帅裘甫攻陷象山，官军屡败，明州城门昼闭，进逼剡县，有众百人，浙东骚动。观察使郑祗德遣讨击副使刘勍、副将范居植将兵三百，合台州军共讨之。\u003cbr/\u003e\u003cbr/\u003e     司空、门下侍郎、同平章事令狐総执政岁久，忌胜己者，中外侧目，其子滈颇招权受贿。宣宗既崩，言事者竞攻其短。丁酉，以総同平章事，充河中节度使。以前荆南节度使、同平章事白敏中守司徒、兼门下侍郎、同平章事。\u003cbr/\u003e\u003cbr/\u003e     初，韦皋在西川，开青溪道以通群蛮，使由蜀入贡。又选群蛮子弟聚之成都，教以书数，欲以慰悦羁縻之。业成则去，复以他子弟继之。如是五十年，群蛮子弟学于成都者殆以千数，军府颇厌于禀给。又，蛮使入贡，利于赐与，所从傔人浸多，杜悰为西川节度使，奏请节减其数，诏从之。南诏丰祐怒，其贺冬使者留表付巂州而还。又索习学子弟，移牒不逊，自是入贡不时，颇扰边境。会宣宗崩，遣中使告哀，时南诏丰祐适卒，子酋龙立，怒曰：“我国亦有丧，朝廷不吊祭。又诏书乃赐故王。”遂置使者于外馆，礼遇甚薄。使者还，具以状闻。上以酋龙不遣使来告丧，又名近玄宗讳，遂不行册礼。酋龙乃自称皇帝，国号大礼，改元建极，遣兵陷播州。","cnt":0,"sort":6630400,"author":"司马光","prev":"6630399.html","next":"6630401.html","book_title":"资治通鉴","updateTimeFmt":"2024-03-28 17:25:38","category":"都市小说"}