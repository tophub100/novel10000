{"id":0,"code":"6630330.html","title":"第607章 (2)","latest_chapter_name":"正文 第800章 (3)","xiao_shuo_code":"9226","content":"\u003cbr/\u003e\u003cbr/\u003e    上欲诛之，恐左右漏泄，无可与言者，独与左金吾大将军吴凑谋之。凑，上之舅也。会有告载、缙夜醮图为不轨者，庚辰，上御延英殿，命凑收载、缙于政事堂，又收仲武及卓英倩等系狱。命吏部尚书刘晏与御史大夫李涵等同鞫之，问端皆出禁中，仍遣中使诘以阴事，载、缙皆伏罪。是日，先杖杀左卫将军、知内侍省事董秀于禁中，乃赐载自尽于万年县。载请主者：“愿得快死！”主者曰：“相公须受少污辱，勿怪！”乃脱秽袜塞其口而杀之。王缙初亦赐自尽，刘晏谓李涵等曰：“故事，重刑覆奏，况大臣乎！且法有首从，宜更禀进止。”涵等从之。上乃贬缙括州刺史。载妻王氏，忠嗣之女也，及子伯和、仲武、季能皆伏诛。有司籍载家财，胡椒至八百石，它物称是。\u003cbr/\u003e\u003cbr/\u003e     夏，四月，壬午，以太常卿杨绾为中书侍郎，礼部侍郎常衮为门下侍郎，并同平章事。绾性清简俭素，制下之日，朝野相贺。郭子仪方宴客，闻之，减坐中声乐五分之四。京兆尹黎幹，驺从甚盛，即日省之，止存十骑。十丞崔宽，第舍宏侈，亟毁撤之。\u003cbr/\u003e\u003cbr/\u003e     癸未，贬吏部侍郎杨炎、谏议大夫韩洄、包佶、起居舍人韩会等十馀人，皆载党也。炎，凤翔人。载常引有文学才望者一人亲厚之，异日欲以代己，故炎及于贬。洄，滉之弟。会，南阳人也。上初欲尽诛炎等，吴凑谏救百端，始贬官。\u003cbr/\u003e\u003cbr/\u003e     丁酉，吐蕃寇黎、雅州；西川节度使崔宁击破之。\u003cbr/\u003e\u003cbr/\u003e     元载以仕进者多乐京师，恶其逼己，乃制俸禄，厚外官而薄京官，京官不能自给，常从外官乞贷。杨绾、常衮奏京官俸太薄；己酉，诏加京官俸，岁约十五万六千馀缗。\u003cbr/\u003e\u003cbr/\u003e     五月，辛亥，诏自都团练使外，悉罢诸州团练守捉使。又令诸使非军事要急，无得擅召刺史及停其职务，差人权摄。又定诸州兵，皆有常数，其召募给家粮、春冬衣者，谓之“官健”；差点土人，春夏归农、秋冬追集、给身粮酱菜者，谓之“团结”。自兵兴以来，州县官俸给不一，重以元载、王缙随情徇私，刺史月给或至千缗、或数十缗，至是，始定节度使以下至主簿、尉俸禄，掊多益寡，上下有叙，法制粗立。\u003cbr/\u003e\u003cbr/\u003e     庚午，上遣中使发元载祖父墓，斫棺弃尸，毁其家庙，焚其木主。戊寅，卓英倩等皆杖死。英倩之用事也，弟英璾横于乡里。及英倩下狱，英璾遂据险作乱；上发禁兵讨之，乙巳，金州刺史孙道平击擒之。\u003cbr/\u003e\u003cbr/\u003e     上方倚杨绾，使厘革弊政，会绾有疾，秋，七月，己巳，薨。上痛悼之甚，谓群臣曰：“天不欲朕致太平，何夺朕杨绾之速！”\u003cbr/\u003e\u003cbr/\u003e     八月，癸未，赐东川节度使鲜于叔明姓李氏。\u003cbr/\u003e\u003cbr/\u003e     元载、王缙之为相也，上日赐以内厨御馔，可食十人，遂为故事。癸卯，常衮与朱泚上言：“餐钱已多，乞停赐馔。”许之。衮又欲辞堂封，同列不可而止。时人讽衮，以为“朝廷厚禄，所以养贤，不能，当辞位，不当辞禄。”\u003cbr/\u003e\u003cbr/\u003e     臣光曰：君子耻食浮于人；衮之辞禄，廉耻存焉，与夫固位贪禄者，不犹愈乎！诗云：‘彼君子兮，不素餐兮！’如衮者，亦未可以深讥也。\u003cbr/\u003e\u003cbr/\u003e     杨绾、常衮荐湖州刺史颜真卿，上即日召还；甲辰，以为刑部尚书。绾、衮又荐淮南判官汲人关播，擢为都官员外郎。\u003cbr/\u003e\u003cbr/\u003e     九月，辛酉，以四镇、北庭行营兼泾原、郑颍节度副使段秀实为节度使。秀实军令简约，有威惠，奉身清俭，室无姬妾，非公会，未尝饮酒听乐。\u003cbr/\u003e\u003cbr/\u003e     吐蕃八万众军于原州北长泽监，己巳，破方渠，入拔谷；郭子仪使裨将李怀光救之，吐蕃退。庚午，吐蕃寇坊州。\u003cbr/\u003e\u003cbr/\u003e     冬，十月，乙酉，西川节度使崔宁奏大破吐蕃于望汉城。\u003cbr/\u003e\u003cbr/\u003e     先是，秋霖，河中府池盐多败。户部侍郎判度支韩滉恐盐户减税，丁亥，奏雨虽多，不害盐，仍有瑞盐生。上疑其不然，遣谏议大夫义兴蒋镇往视之。\u003cbr/\u003e\u003cbr/\u003e     吐蕃寇盐、夏州，又寇长武；郭子仪遣将拒却之。\u003cbr/\u003e\u003cbr/\u003e     以永平军押牙匡城刘洽为宋州刺史。仍以宋、泗二州隶永平军。\u003cbr/\u003e\u003cbr/\u003e     京兆尹黎幹奏秋霖损稼，韩滉奏幹不实；上命御史按视，丁未，还奏，“所损凡三万馀顷。”渭南令刘澡阿附度支，称县境苗独不损；御史赵计奏与澡同。上曰“霖雨溥溥，岂得渭南独无！”更命御史朱敖视之，损三千馀顷。上叹息久之，曰：“县令，字人之官，不损犹应言损，乃不仁如是乎！”贬澡南浦尉，计澧州司户，而不问滉。\u003cbr/\u003e\u003cbr/\u003e     十一月，壬子，山南西道节度使张献恭奏破吐蕃万馀众于岷州。\u003cbr/\u003e\u003cbr/\u003e     内辰，蒋镇还，奏“瑞盐实如韩滉所言”，仍上表贺，请宣付史臣，并置神祠，锡以嘉名。上从之，赐号宝应灵庆池。时人丑之。\u003cbr/\u003e\u003cbr/\u003e     十二月，丙戌，朱泚自泾州还京师。\u003cbr/\u003e\u003cbr/\u003e     丁亥，崔宁奏破吐蕃十馀万众，斩首八千馀级。\u003cbr/\u003e\u003cbr/\u003e     庚子，以朱泚兼陇右节度使，知河西、泽潞行营。\u003cbr/\u003e\u003cbr/\u003e     平卢节度使李正己先有淄、青、齐、海、登、莱、沂、密、德、棣十州之地，及李灵曜之乱，诸道合兵攻之，所得之地，各为己有，正己又得曹、濮、徐、兖、郓五州，因自青州徙治郓州，使其子前淄州刺史纳守青州。癸卯，以纳为青州刺史。正己用刑严峻，所在不敢偶语；然法令齐一，赋均而轻，拥兵十万，雄据东方，邻藩皆畏之。是时田承嗣据魏、博、相、卫、洺、贝、澶七州，李宝臣据恒、易、赵、定、深、冀、沧七州，各拥众五万；梁崇义据襄、邓、均、房、复、郢六州，有众二万；相与根据蟠结，虽奉事朝廷而不用其法令，官爵、甲兵、租赋、刑杀皆自专之，上宽仁，一听其所为。朝廷或完一城，增一兵，辄有怨言，以为猜贰，常为之罢役；而自于境内筑垒、缮兵无虚日。以是虽在中国名蕃臣，而实如蛮貊异域焉。\u003cbr/\u003e\u003cbr/\u003e     大历十三年戊午，公元七七八年春，正月，辛酉，敕毁白渠支流碾硙以溉田。升平公主有二硙，入见于上，请存之。上曰：“吾欲以利苍主，汝识吾意，当为众先。”公主即日毁之。\u003cbr/\u003e\u003cbr/\u003e     戊辰，回纥寇太原，河东押牙泗水李自良曰：“回纥精锐远来求斗，难与争锋；不如筑二垒于归路，以兵戍之。虏至，坚壁勿与战，彼师老自归，乃出军乘之。二垒抗其前，大军蹙其后，无不捷矣。”留后鲍防不从，遣大将焦伯瑜等逆战；癸酉，遇虏于阳曲，大败而还，死者万馀人。回纥纵兵大掠。二月，代州都督张光晟击破之于羊武谷，乃引去。上引去。上亦不问回纥入寇之故，待之如初。\u003cbr/\u003e\u003cbr/\u003e     己亥，吐蕃遣其将马重英帅众四万寇灵州，塞填汉、御史、尚书三渠水口以弊屯田。\u003cbr/\u003e\u003cbr/\u003e     三月，甲戌，回纥使还，过河中，朔方军士掠其辎重，因大掠坊市。\u003cbr/\u003e\u003cbr/\u003e     夏，四月，甲辰，吐蕃寇灵州，朔方留后常谦光击破之。\u003cbr/\u003e\u003cbr/\u003e     六月，戊戌，陇右节度使朱泚献猫鼠同乳不相害者以为瑞；常衮帅百官称贺。中书舍人崔祐甫独不贺，曰：“物反常为妖，猫捕鼠，乃其职也，今同乳，妖也。何乃贺为！宜戒法吏之不察奸、边吏之不御寇者，以承天意。”上嘉之。祐甫，沔之子也。秋，七月，壬子，以祐甫知吏部选事。祐甫数以公事与常衮争，由是恶之。\u003cbr/\u003e\u003cbr/\u003e     戊午，郭子仪奏以回纥犹在塞上，边人恐惧，请遣邠州刺史浑瑊将兵镇振武军，从之。回纥始去。\u003cbr/\u003e\u003cbr/\u003e     辛未，吐蕃将马重英二万众寇盐、庆二州，郭子仪遣河东朔方都虞候李怀光击却之。\u003cbr/\u003e\u003cbr/\u003e     八月，乙亥，成德节度使李宝臣请复姓张，许之。\u003cbr/\u003e\u003cbr/\u003e     吐蕃二万众寇银、麟州、略党项杂畜，郭子仪遣李怀光等击破之。\u003cbr/\u003e\u003cbr/\u003e     上悼念贞懿皇后不已，殡于内殿，累年不忍葬；丁酉，始葬于庄陵。\u003cbr/\u003e\u003cbr/\u003e     九月，庚午，吐蕃万骑下青石岭，逼泾州；诏郭子仪、朱泚与段秀实共却之。\u003cbr/\u003e\u003cbr/\u003e     冬，十二月，丙戌，以吏部尚书、转运、盐铁等使刘晏为左仆射，知三铨及使职如故。\u003cbr/\u003e\u003cbr/\u003e     郭子仪入朝，命判官京兆杜黄裳主留务。李怀光阴谋代子仪，矫为诏书，欲诛大将温儒雅等。黄裳察其诈，以诘怀光；怀光流汗伏罪。于是诸将之难制者，黄裳矫子仪之命，皆出之于外，军府乃安。\u003cbr/\u003e\u003cbr/\u003e     以给事中杜亚为江西观察使。\u003cbr/\u003e\u003cbr/\u003e     上召江西判官李泌入见，语以元载事，曰：“与卿别八年，乃能除此贼。赖太子发其阴谋，不然，几不见卿。”对曰：“臣昔日固尝言之。陛下知群臣有不善，则去之；含容太过，故至于此。”上曰：“事亦应十全，不可轻发。”上因言：“朕面属卿于路嗣恭，而嗣恭取载意，奏卿为虔州别驾。嗣恭初平岭南，献琉璃盘，径九寸，朕以为至宝。及破载家，得嗣恭所遗载琉璃盘，径尺。俟其至，当与卿议之。”泌曰：“嗣恭为人，小心，善事人，畏权势，精勤吏事而不知大体。昔为县令，有能名。陛下未暇知之，而为载所用，故为之尽力。陛下诚知而用之，彼亦为陛下尽力矣。虔州别驾，臣自欲之，非其罪也。且嗣恭新立大功，陛下岂得以一琉璃盘罪之邪！”上意乃解，以嗣恭为兵部尚书。\u003cbr/\u003e\u003cbr/\u003e     郭子仪以朔方节度副使张昙性刚率，谓其以武人轻己，衔之；孔目官吴曜为子仪所任，因而构之。子仪怒，诬奏昙扇动军众，诛之。掌书记高郢力争之，子仪不听，奏贬郢猗氏丞。既而僚佐多以病求去，子仪悔之，悉荐之于朝，曰：“吴曜误我。”遂逐之。\u003cbr/\u003e\u003cbr/\u003e     常衮言于上曰：“陛下久欲用李泌，昔汉宣帝欲用人为公卿，必先试理人，请且以为刺史，使周知人间利病，俟报政而用之。”\u003cbr/\u003e\u003cbr/\u003e     大历十四年己未，公元七七九年春，正月，壬戌，以李泌为澧州刺史。\u003cbr/\u003e\u003cbr/\u003e     二月，癸未，魏博节度使田承嗣薨。有子十一人，以其侄中军兵马使悦为才，使知军事，而诸子佐之。甲申，以悦为魏博留后。","cnt":0,"sort":6630330,"author":"司马光","prev":"6630329.html","next":"6630331.html","book_title":"资治通鉴","updateTimeFmt":"2024-03-28 17:25:38","category":"都市小说"}