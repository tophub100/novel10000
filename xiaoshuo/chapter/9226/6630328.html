{"id":0,"code":"6630328.html","title":"第605章 (3)","latest_chapter_name":"正文 第800章 (3)","xiao_shuo_code":"9226","content":"\u003cbr/\u003e\u003cbr/\u003e    元载既诛鱼朝恩，上宠任益厚，载遂志气骄溢；每众中大言，自谓有文武才略，古今莫及，弄权舞智，政以贿成，僣侈无度。吏部侍郎杨绾，典选平允，性介直，不附载。岭南节度使徐浩，贪而佞，倾南方珍货以赂载。辛卯，载以绾为国子祭酒，引浩代之。浩，越州人也。载有丈人自宣州来，从载求官，载度其人不足任事，但赠河北一书而遣之。丈人不悦，行至幽州，私发书视之，书无一言，惟署名而已。丈人大怒，不得已试谒院僚，判官闻有载书，大惊，立白节度使，遣大校以箱受书，馆之上舍，留宴数日，辞去，赠绢千匹。其威权动人如此。\u003cbr/\u003e\u003cbr/\u003e     夏，四月，庚子，湖南兵马使臧玠杀观察使崔灌；澧州刺史杨子琳起兵讨之，取赂而还。\u003cbr/\u003e\u003cbr/\u003e     泾原节度使马璾屡诉本镇荒残，无以赡军，上讽李抱玉以郑、颍二州让之；乙巳，以璾兼郑颖节度使。\u003cbr/\u003e\u003cbr/\u003e     庚申，王缙自太原入朝。\u003cbr/\u003e\u003cbr/\u003e     癸未，以左羽林大将军辛京杲为湖南观察使。\u003cbr/\u003e\u003cbr/\u003e     荆南节度使卫伯玉遭母丧，六月，戊戌，以殿中监王昂代之。伯玉讽大将杨鉥等拒昂留己；甲寅，诏起复伯玉镇荆南如故。\u003cbr/\u003e\u003cbr/\u003e     秋，七月，京畿饥，米斗千钱。\u003cbr/\u003e\u003cbr/\u003e     刘希暹内常自疑，有不逊语，王驾鹤以闻。九月，辛未，赐希暹死。\u003cbr/\u003e\u003cbr/\u003e     吐蕃寇永寿。\u003cbr/\u003e\u003cbr/\u003e     冬，十一月，郭子仪入朝。\u003cbr/\u003e\u003cbr/\u003e     上悉知元载所为，以其任政日久，欲全始终，因独见，深戒之；载犹不悛，上由是稍恶之。\u003cbr/\u003e\u003cbr/\u003e     载以李泌有宠于上，忌之，言：“泌常与亲故宴于北军，与鱼朝恩亲善，宜知其谋。”上曰：“北军，泌之故吏也，故朕使之就见亲故。朝恩之诛，泌亦预谋，卿勿以为疑。”载与其党攻之不已；会江西观察使魏少游求参佐，上谓泌曰：“元载不容卿，朕今匿卿于魏少游所，俟朕决意除载，当有信报卿，可束装来。”乃以泌为江西判官，且属少游使善待之。\u003cbr/\u003e\u003cbr/\u003e     大历六年辛亥，公元七七一年春，二月，壬寅，河西、陇右、山南西道副元帅兼泽潞、山南西道节度使李抱玉上言：“凡所掌之兵，当自训练。今自河、陇达于扶、文，绵亘二千馀里，抚御至难。若吐蕃两道俱下，臣保固沠、陇则不救梁岷，进兵扶、文则寇逼关辅，首尾不赡，进退无从。愿更择能臣，委以山南，使臣得专备陇坻。”诏许之。\u003cbr/\u003e\u003cbr/\u003e     郭子仪还邠州。\u003cbr/\u003e\u003cbr/\u003e     岭南蛮酋梁崇牵自称平南十道大都统，据容州，与西原蛮张侯、夏永等连兵攻陷城邑，前容管经略使元结等皆寄治藤梧。经略使王翃至藤州，以私财募兵，不数月，斩贼帅欧阳珪，驰诣广州，见节度使李勉，请兵以复容州，勉以为难，翃曰：“大夫如未暇出兵，但乞移牒诸州，扬言出千兵为援，冀藉声势，亦可成功。”勉从之。翃乃与义州刺史陈仁璀、藤州刺史李晓庭等结盟讨贼。翃募得三千馀人，破贼数万众；攻容州，拔之，擒梁崇牵，前后大小百馀战，尽复容州故地。分命诸将袭西原蛮，复郁林等诸州。\u003cbr/\u003e\u003cbr/\u003e     先是，番禺贼帅冯崇道，桂州叛将朱济时，皆据险为乱，陷十馀州，官军讨之，连年不克；李勉遣其将李观与翃并力攻讨，悉斩之，三月，五岭皆平。\u003cbr/\u003e\u003cbr/\u003e     河北旱，米斗千钱。\u003cbr/\u003e\u003cbr/\u003e     夏，四月，己未，澧州刺史杨子琳入朝，上优接之，赐名猷。\u003cbr/\u003e\u003cbr/\u003e     庚申，以典内董秀为内常侍。\u003cbr/\u003e\u003cbr/\u003e     吐蕃请和；庚辰，遣兼御史大夫吴损使于吐蕃。\u003cbr/\u003e\u003cbr/\u003e     成都司录李少良上书言元载奸赃阴事，上置少良于客省。少良以上语告友人韦颂，殿中侍御史陆琫以告载，载奏之。上怒，下少良、颂、琫御史台狱。御史奏少良、颂、琫凶险比周，离间君臣，五月，戊申，赦付京兆，皆杖死。\u003cbr/\u003e\u003cbr/\u003e     秋，七月，丙午，元载奏，凡别敕除文、武六品以下官，乞令吏部、兵部无得检勘，从之。时载所奏拟多不遵法度，恐为有司所驳故也。\u003cbr/\u003e\u003cbr/\u003e     八月，丁卯，淮西节度使李忠臣将兵二千屯奉天防秋。\u003cbr/\u003e\u003cbr/\u003e     上益厌元载所为，思得士大夫之不阿附者为腹心，渐收载权。丙子，内出制书，以沂西观察使李栖筠为御史大夫，宰相不知，载由是稍绌。\u003cbr/\u003e\u003cbr/\u003e     九月，吐蕃下青石岭，军于那城；郭子仪使人谕之，明日，引退。\u003cbr/\u003e\u003cbr/\u003e     是岁，以尚书右丞韩滉为户部侍郎、判度支。自兵兴以来，所在赋敛无度，仓库出入无法，国用虚耗。滉为人廉勤，精于簿领，作赋敛出入之法，御下严急，吏不敢欺；亦值连岁丰穰，边境无寇，自是仓库蓄积始充。滉，休之子也。\u003cbr/\u003e\u003cbr/\u003e     大历七年壬子，公元七七二年春，正月，甲辰，回纥使者擅出鸿胪寺，掠人子女；所司禁之，殴击所司，以三百骑犯金光、朱雀门。是早，宫门皆闭，上遣中使刘清潭谕之，乃止。三月，郭子仪入朝；丙午，还邠州。\u003cbr/\u003e\u003cbr/\u003e     夏，四月，吐蕃五千骑至灵州，寻退。\u003cbr/\u003e\u003cbr/\u003e     五月，乙未，赦天下。\u003cbr/\u003e\u003cbr/\u003e     秋，七月，癸巳，回纥又擅出鸿胪寺，逐长安令邵说至含光门街，夺其马；说乘他马而去，弗敢争。\u003cbr/\u003e\u003cbr/\u003e     卢龙节度使朱希彩既得位，悖慢朝廷，残虐将卒；孔目官李怀瑗因众怒，伺间杀之。众未知所从；经略副使朱泚营于城北，其弟滔将牙内兵，潜使百馀人于众中大言曰：“节度使非朱副使不可；”众皆从之。泚遂权知留后，遣使言状。冬，十月，辛未，以泚为检校左常侍、幽州、卢龙节度使。\u003cbr/\u003e\u003cbr/\u003e     十二月，辛未，置永平军于滑州。\u003cbr/\u003e\u003cbr/\u003e     大历八年癸丑，公元七七三年春，正月，昭义节度使、相州刺史薛嵩薨。子平，年十二，将士胁以为帅，平伪许之；既而让其叔父崿，夜奉父丧，逃归乡里。壬午，制以崿知留后。\u003cbr/\u003e\u003cbr/\u003e     二月，壬申，永平节度使令狐彰薨。彰承滑、亳离乱之后，治军劝农，府廪充实。时藩镇率皆跋扈，独彰贡赋未尝阙；岁遣兵三千诣京西防秋，自赍粮食，道路供馈皆不受，所过秋毫不犯。疾亟，召掌书记高阳齐映，与谋后事，映劝彰请代人，遣子归私第；彰从之，遗表称：“昔鱼朝恩破史朝义，欲掠滑州，臣不听，由是有隙。及朝恩诛，值臣寝疾，以是未得入朝，生死愧负。臣今必不起，仓库畜牧，先已封籍，军中将士，州县官吏，按堵待命。伏见吏部尚书刘晏、工部尚书李勉可委大事，愿速以代臣。臣男建等，今勒归东都私第。”彰薨，将士欲立建，建誓死不从，举家西归。三月，丙子，以李勉为永平节度使。\u003cbr/\u003e\u003cbr/\u003e     吏部侍郎徐浩、薛邕，皆元载、王缙之党；浩妾弟侯莫陈恘为美原尉，浩属京兆尹杜济虚以知驿奏优，又属邕拟长安尉。恘参台，御史大夫李栖筠劾奏其状，敕礼部侍郎万年于邵等按之。邵奏邕罪在敕前，应原除，上怒。夏，五月，乙酉，贬浩明州别驾，邕歙州刺史；丙戌，贬济杭州刺史，邵桂州长史，朝廷稍肃。\u003cbr/\u003e\u003cbr/\u003e     辛卯，郑王邈薨，赠昭靖太子。\u003cbr/\u003e\u003cbr/\u003e     回纥自乾元以来，岁求和市，每一马易四十缣，动至数万匹，马皆驽瘠无用；朝廷苦之，所市多不能尽其数，回纥待遣、继至者常不绝于鸿胪。至是，上欲悦其意，命尽市之。秋，七月，辛丑，回纥辞归，载赐遣及马价，共用车千馀乘。\u003cbr/\u003e\u003cbr/\u003e     八月，己未，吐蕃六万骑寇灵武，践秋稼而去。辛未，幽州节度使朱泚遣弟滔将五千精骑诣泾州防秋。自安禄山反，幽州兵未尝为用，滔至，上大喜，劳赐甚厚。\u003cbr/\u003e\u003cbr/\u003e     壬申，回纥复遣使者赤心以马万匹来求互市。\u003cbr/\u003e\u003cbr/\u003e     九月，壬午，循州刺史哥舒晃杀岭南节度史吕崇贲，据岭南反。\u003cbr/\u003e\u003cbr/\u003e     癸未，晋州男子郇模，以麻辫发，持竹筐苇席，哭于东市。人问其故，对曰：“愿献三十字，一字为一事；若言无所取，请以席裹尸，贮筐中，弃于野。”京兆以闻。上召见，赐新衣，馆于客省。其言“团”者，请罢诸州团练使也；“监”者，请罢诸道监军使也。\u003cbr/\u003e\u003cbr/\u003e     魏博节度使田承嗣为安、史父子立祠堂，谓之四圣，且求为相；上令内侍孙知古因奉使讽令毁之。冬，十月，甲辰，加承嗣同平章事以褒之。\u003cbr/\u003e\u003cbr/\u003e     灵州破吐蕃万馀众。吐蕃众十万寇泾、邠，郭子仪遣朔方兵马使浑瑊将步骑五千拒之。庚申，战于宜禄。瑊登黄萯原望虏，命据险布拒马以备其驰突。宿将史抗、温儒雅等意轻瑊，不用其命；瑊召使击虏，则已醉矣；见拒马，曰：“野战，乌用此为！”命撤之。叱骑兵冲虏阵，不能入而返；虏蹑而乘之，官军大败，士卒死者什七八，居民为吐蕃所掠千馀人。\u003cbr/\u003e\u003cbr/\u003e     甲子，马璾与吐蕃战于盐仓，又败。璾为虏所隔，逮暮未还，泾原兵马使焦令谌等与败卒争门而入。或劝行军司马段秀实乘城拒守，秀实曰：“大帅未知所在，当前击虏，岂得苟自全乎！”召令谌等让之曰：“军法，失大将，麾下皆死。诸君忘其死邪！”令谌等惶惧拜请命。秀实乃发城中兵未战者悉出，陈于东原，且收散兵，为将力战状。吐蕃畏之，稍却。既夜，璾乃得还。\u003cbr/\u003e\u003cbr/\u003e     郭子仪召诸将谋曰：“败军之罪在我，不在诸将。然朔方兵精闻天下，今为虏败，何策可以雪耻？”莫对。浑瑊曰：“败军之将，不当复预议。然愿一言今日之事，惟理瑊罪，不则再见任。”子仪赦其罪，使将兵趣朝那。虏既破官军，欲掠沠、陇。盐州刺史李国臣曰：“虏乘胜必犯郊畿，我掎其后，虏必返顾。”乃引兵趣秦原，鸣鼓而西。虏闻之，至百城，返，浑瑊邀之于隘，尽复得其所掠。马璾亦出精兵袭虏辎重于潘原，杀数千人，虏遂遁去。\u003cbr/\u003e\u003cbr/\u003e     己丑，以江西观察使路嗣恭兼岭南节度使，讨哥舒晃。\u003cbr/\u003e\u003cbr/\u003e     初，元载尝为西州刺史，知河西、陇右山川形势。是时，吐蕃数为寇，载言于上曰：“四镇、北庭既至泾州，无险要可守。陇山高峻，南连泰岭，北抵大河。今国家西境尽潘原，而吐蕃戍摧沙堡，原州居其中间，当陇山之口，其西皆监牧故地，草肥水美，平凉在其东，独耕一县，可给军食，故垒尚存，吐蕃弃而不居。每岁盛夏，吐蕃畜牧青海，去塞甚远，若乘间筑之，二旬可毕。移京西军戍原州，移郭子仪军戍泾州，为之根本，分兵守石门、木峡，渐开陇右，进达安西，据吐蕃腹心，则朝廷可高枕矣。”并图地形献之，密遣人出陇山商度功用。会汴宋节度使田神功入朝，上问之，对曰：“行军料敌，宿将所难，陛下奈何用一书生语，欲举国从之乎！”载寻得罪，事遂寝。\u003cbr/\u003e\u003cbr/\u003e     有司以回纥赤心马多，请市千匹。郭子仪以为如此，逆其意太甚，自请输一岁俸为国市之。上不许。十一月，戊子，命市六千匹。","cnt":0,"sort":6630328,"author":"司马光","prev":"6630327.html","next":"6630329.html","book_title":"资治通鉴","updateTimeFmt":"2024-03-28 17:25:38","category":"都市小说"}