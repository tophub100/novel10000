{"id":0,"code":"6630398.html","title":"第675章 (1)","latest_chapter_name":"正文 第800章 (3)","xiao_shuo_code":"9226","content":"\u003cbr/\u003e\u003cbr/\u003e    唐纪六十五（起上章敦牂，尽屠维单阏，凡十年）\u003cbr/\u003e\u003cbr/\u003e     宣宗元圣至明成武献文睿智章仁神聪懿道大孝皇帝下\u003cbr/\u003e\u003cbr/\u003e     大中四年庚午，公元八五零年春，正月，庚辰朔，赦天下。\u003cbr/\u003e\u003cbr/\u003e     二月，以秦州隶凤翔。\u003cbr/\u003e\u003cbr/\u003e     夏，四月，庚戌，以中书侍郎、同平章事马植为天平节度使。上之立也，左军中尉马元贽有力焉，由是恩遇冠诸宦者，植与之叙宗姓。上赐元贽宝带，元贽以遗植，植服之以朝，上见而识之。植变色，不敢隐。明日。罢相，收植亲吏董侔，下御史台鞫之，尽得植与元贽交通之状，再贬常州刺史。\u003cbr/\u003e\u003cbr/\u003e     六月，戊申，兵部侍郎、同平章事魏扶薨。以户部尚书、判度支崔龟从同平章事。\u003cbr/\u003e\u003cbr/\u003e     秋，八月，以白敏中判延资库。\u003cbr/\u003e\u003cbr/\u003e     卢龙节度使周纟林薨，军中表请以押牙兼马步都知兵马使张允伸为留后。九月，丁酉，从之。\u003cbr/\u003e\u003cbr/\u003e     党项为边患，发诸道兵讨之，连年无功，戍馈不已，右补阙孔温裕上疏切谏。上怒，贬柳州司马。温裕，戣之兄子也。\u003cbr/\u003e\u003cbr/\u003e     吐蕃论恐热遣僧莽罗蔺真将兵于鸡项关南造桥，以击尚婢婢，军于白土岭。婢婢遣其将尚铎罗榻藏将兵据临蕃军以拒之，不利，复遣磨离罴子、烛卢巩力将兵据氂牛峡以拒之。巩力请“按兵拒险，勿与战，以奇兵绝其粮道，使进不得战，退不得还，不过旬月，其众必溃。”罴子不从。巩力曰：“吾宁为不用之人，不为败军之将。”称疾，归鄯州。罴子逆战，败死。婢婢粮乏，留拓跋怀光守鄯州，帅部落三千馀人就水草于甘州西。恐热闻婢婢弃鄯州，自将轻骑五千追之。至瓜州，闻怀光守鄯州，遂大掠河西鄯、廓等八州，杀其丁壮，劓刖其羸老及妇人，以槊贯婴儿为戏，焚其室庐，五千里间，赤地殆尽。\u003cbr/\u003e\u003cbr/\u003e     冬，十月，辛未，以翰林学士承旨、兵部侍郎令狐総同平章事。\u003cbr/\u003e\u003cbr/\u003e     十一月，壬寅，以翰林学士刘瑑为京西招讨党项行营宣慰使。\u003cbr/\u003e\u003cbr/\u003e     以卢龙留后张允伸为节度使。\u003cbr/\u003e\u003cbr/\u003e     十二月，以凤翔节度使李业、河东节度使李试着兼招讨党项使。\u003cbr/\u003e\u003cbr/\u003e     吏部侍郎孔温业白执政求外官，白敏中谓同列曰：“我辈须自点检，孔吏部不肯居朝廷矣。”温业，戣之弟子也。\u003cbr/\u003e\u003cbr/\u003e     大中五年辛未，公元八五一年春，二月，壬戌，天德军奏摄沙州刺史张义潮遣使来降。义潮，沙州人也，时吐蕃大乱，义潮阴结豪杰，谋自拔归唐。一旦，帅众被甲噪于州门，唐人皆应之，吐番守将惊走，义潮遂摄州事，奉表来降。以义潮为沙州防御使。\u003cbr/\u003e\u003cbr/\u003e     以兵部侍郎裴休为盐铁转运使。休，肃之子也。自太和以来，岁运江、淮米不过四十万斛，吏卒侵盗、沉没，舟达渭仓者什不三四，大堕刘晏之法。休穷究其弊，立漕法十条，岁运米至渭仓者百二十万斛。\u003cbr/\u003e\u003cbr/\u003e     上颇知党项之反由边帅利其羊马，数欺夺之，或妄诛杀，党项不胜愤怨，故反。乃以右谏议大夫李福为夏绥节度使。自是继选儒臣以代边帅之贪暴者，行日复面加戒励，党项由是遂安。福，石之弟也。\u003cbr/\u003e\u003cbr/\u003e     上以南山、平夏党项久未平，颇厌用兵。崔铉建议，宜遣大臣镇抚。三月，以白敏中为司空、同平章事，充招讨党项行营都统、制置等使，南北两路供军使兼邠宁节度使。敏中请用裴度故事，择廷臣为将佐，许之。夏，四月，以左谏议大夫孙景商为左庶子，充邠宁行军司马；知制诰蒋伸为右庶子，充节度副使。伸，系之弟也。\u003cbr/\u003e\u003cbr/\u003e     初，上令白敏中为万寿公主选佳婿，敏中荐郑颢。时颢已昏卢氏，行至郑州，堂帖追还，颢甚衔之，由是数毁敏中于上。敏中将赴镇，言于上曰：“郑颢不乐尚主，怨臣入骨髓。臣在政府，无如臣何；今臣出外，颢必中伤，臣死无日矣！”上曰：“朕知之久矣，卿何言之晚邪！”命左右于禁中取小柽函以授敏中曰：“此皆郑郎谮卿之书也。朕若信之，岂任卿以至今日！”敏中归，置柽函于佛前，焚香事之。敏中军于宁州，壬子，定远城使史元破堂项九千馀帐于三交谷，敏中奏党项平。辛未，诏：“平夏党项，已就安贴。南山党项，闻出山者迫于饥寒，犹行钞掠，平夏不容，穷无所归。宜委李福存谕，于银、夏境内授以闲田。如能革心向化，则抚如赤子，从前为恶，一切不问，或有抑屈，听于本镇投牒自诉。若再犯疆场，或复入山林，不受教令，则诛讨无赦。将吏有功者甄奖，死伤者优恤。灵、夏、邠、鄜四道百姓，给复三年，邻道量免租税。向由边将贪鄙，致其怨叛，自今当更择廉良抚之。若复致侵叛，当先罪边将，后讨寇虏。”\u003cbr/\u003e\u003cbr/\u003e     吐蕃论恐热残虐，所部多叛。拓跋怀光使人说诱之，其众或散归部落，或降于怀光。恐热势孤，乃扬言于众曰：“吾今入朝于唐，借兵五十万来诛不服者，然后以渭州为国城，请唐册我为赞普，谁敢不从！”五月，恐热入朝，上遣左丞李景让就礼宾院问所欲。恐热气色骄倨，语言荒诞，求为河渭节度使。上不许，召对三殿，如常日胡客，劳赐遣还。恐热怏怏而去，复归落门川，聚其旧众，欲为边患。会久雨，乏食，众稍散，才有三百馀人，奔于廓州。\u003cbr/\u003e\u003cbr/\u003e     六月，立皇子润为鄂王。\u003cbr/\u003e\u003cbr/\u003e     进士孙樵上言：“百姓男耕女织，不自温饱，而群僧安坐华屋，美衣精馔，率以十户不能养一僧。武宗愤其然，发十七万僧，是天下一百七十万户始得苏息也。陛下即位以来，修复废寺，天下斧斤之声至今不绝，度僧几复其旧矣。陛下纵不能如武宗除积弊，奈何兴之于已废乎！日者陛下欲修国东门，谏官上言，遽为罢役。今所复之寺，岂若东门之急乎？所役之功，岂右东门之劳乎？愿早降明诏，僧未复者勿复，寺未修者勿修，庶几百姓犹得以息肩也。”秋，七月，中书门下奏：“陛下崇奉释氏，群下莫不奔走，恐财力有所不逮，因之生事扰人，望委所在长吏量加撙节。所度僧亦委选择有行业者，若容凶粗之人，则更非敬道也。乡村佛舍，请罢兵日修。”从之。\u003cbr/\u003e\u003cbr/\u003e     八月，白敏中奏，南山党项亦请降。时用兵岁久，国用颇乏，诏并赦南山党项，使之安业。\u003cbr/\u003e\u003cbr/\u003e     冬，十月，乙卯，中书门下奏：“今边事已息，而州府诸寺尚未毕功，望且令成之。其大县远于州府者，听置一寺，其乡村毋得更置佛舍。”从之。\u003cbr/\u003e\u003cbr/\u003e     戊辰，以户部侍郎魏谟同平章事，仍判户部。时上春秋已高，未立太子，群臣莫敢言。谟入谢，因言：“今海内无事，惟未建储副，使正人辅导，臣窃以为忧。”且泣。时人重之。\u003cbr/\u003e\u003cbr/\u003e     蓬、果群盗依阻鸡山，寇掠三川。以果州刺史王贽弘充三川行营都知兵马使，以讨之。\u003cbr/\u003e\u003cbr/\u003e     制以党项既平，罢白敏中教统，但以司空、平章事充邠宁节度使。张义潮发兵略定其旁瓜、伊、西、甘、肃、兰、鄯、河、岷、廓十州，遣其兄义泽奉十一州图籍入见，于是河、湟之地尽入于唐。十一月，置归义军于沙州，以义潮为节度使、十一州观察使，又以义潮判官曹义金为归义军长史。\u003cbr/\u003e\u003cbr/\u003e     以中书侍郎、同平章事崔龟从同平章事，充宣武节度使。\u003cbr/\u003e\u003cbr/\u003e     右羽林统军张直方坐出猎累日不还宿卫，贬左骁卫将军。\u003cbr/\u003e\u003cbr/\u003e     大中六年壬申，公元八五二年春，二月，王贽弘讨鸡山贼，平之。\u003cbr/\u003e\u003cbr/\u003e     是时，山南西道节度使封敖奏巴南妖贼言辞悖慢，上怒甚。崔铉曰：“此皆陛下赤子，迫于饥寒，盗弄陛下兵于溪谷间，不足辱大军，但遣一使者可平矣。”乃遣京兆少尹刘潼诣果州招谕之。潼上言请不发兵攻讨，且曰：“今以日月之明烛愚迷之众，使之稽颡归命，其势甚易。所虑者，武臣耻不战之功，议者责欲速之效耳。”潼至山中，盗弯弓待之，潼屏左右直前曰：“我面受诏赦汝罪，使汝复为平人。闻汝木弓射二百步，今我去汝十步，汝真欲反者，可射我！”贼皆投弓列拜，请降。潼归馆，而王贽弘与中使似先义逸引兵已至山下，竟击灭之。\u003cbr/\u003e\u003cbr/\u003e     三月，敕先赐右卫大将军郑光鄠县及云阳庄并免税役。中书门下奏，以为：“税役之法，天下皆同。陛下屡发德音，欲使中外画一，今独免郑光，似稍乖前意。事虽至细，系体则多。”敕曰：“朕以郑光元舅之尊贵，欲优异令免征税，初不细思。况亲戚之间，人所难议，卿等苟非爱我，岂进嘉言！庶事能尽如斯，天下何忧不理！有始有卒，当共守之，并依所奏。”\u003cbr/\u003e\u003cbr/\u003e     夏，四月，甲辰，以邠宁节度使白敏中为西川节度使。\u003cbr/\u003e\u003cbr/\u003e     湖南奏，团练副使冯少端讨衡州贼帅邓裴，平之。\u003cbr/\u003e\u003cbr/\u003e     党项复扰边，上欲择可为邠宁帅者而难其人，从容与翰林学士、中书舍人须昌毕謕论边事，謕援古据今，具陈方略。上悦曰：“吾方择帅，不意颇、牧近在禁廷。卿其为朕行乎！”謕欣然奉命。上欲重其资履，六月，壬申，先以謕为刑部侍郎，癸酉，乃除邠宁节度使。雍王氵美薨，追谥靖怀太子。\u003cbr/\u003e\u003cbr/\u003e     河东节度使李业纵吏民侵掠杂虏，又妄杀降者，由是北边扰动。闰月，庚子，以太子少师卢钧为河东节度使。业内有所恃，人莫敢言，魏谟独请贬黜。上不许，但徙义成节度使。卢钧奏度支郎中韦宙为副使。宙遍诣塞下，悉召酋长，谕以祸福，禁唐民毋得入虏境侵掠，犯者必死，杂虏由是遂安。掌书记李璋杖一牙职，明日，牙将百馀人诉于钧，钧杖其为首者，摘戍外镇，馀皆罚之，曰：“边镇百馀人，无故横诉，不可不抑。”璋，绛之子也。\u003cbr/\u003e\u003cbr/\u003e     八月，甲子，以礼部尚书裴休同平章事。\u003cbr/\u003e\u003cbr/\u003e     獠寇昌、资二州。\u003cbr/\u003e\u003cbr/\u003e     冬，十月，邠宁节度使毕謕奏招谕党项皆降。\u003cbr/\u003e\u003cbr/\u003e     骁卫将军张直方坐以小过屡杀奴婢，贬恩州司户。\u003cbr/\u003e\u003cbr/\u003e     十一月，立宪宗子惴为棣王。\u003cbr/\u003e\u003cbr/\u003e     十二月，中书门下奏：“度僧不精，则戒法堕坏；造寺无节，则损费过多，请自今诸州准元敕许置寺外，有胜地灵迹许修复，繁会之县许置一院。严禁私度僧、尼。若官度僧、尼有阙，则择人补之，仍申祠部给牒。其欲远游寻师者，须有本州公验。”从之。\u003cbr/\u003e\u003cbr/\u003e     大中七年癸酉，公元八五三年春，正月，戊申，上祀圆丘；赦天下。\u003cbr/\u003e\u003cbr/\u003e     夏，四月，丙寅，敕：“自今法司处罪，用常行杖。杖脊一，折法杖十；杖臀一，折笞五。使吏用法有常准。”\u003cbr/\u003e\u003cbr/\u003e     冬，十二月，左补阙赵璾请罢来年元会，止御宣政。上以问宰相，对曰：“元会大礼，不可罢。况天下无事。”上曰：“近华州奏有贼光火劫下邽，关中少雪，皆朕之忧，何谓无事！虽宣政亦不可御也。”\u003cbr/\u003e\u003cbr/\u003e     上事郑太后甚谨，不居别宫，朝夕奉养。舅郑光历平卢、河中节度使。入朝，上与之论为政，光应对鄙浅，上不悦，留为右羽林统军，使奉朝请。太后数言其贫，上辄厚赐金帛，终不复任以民宫。\u003cbr/\u003e\u003cbr/\u003e     度支奏：“自河、湟平，每岁天下所纳钱九百二十五万馀缗，内五百五十万馀缗租税，八十二万馀缗榷酤，二百七十八万馀缗盐利。”\u003cbr/\u003e\u003cbr/\u003e     大中八年甲戌，公元八五四年春，正月丙戌朔，日有食之。罢元会。\u003cbr/\u003e\u003cbr/\u003e     上自即位以来，治弑宪宗之党，宦官、外戚乃至东宫官属，诛窜甚众。虑人情不安，丙申，诏：“长庆之初，乱臣贼子，顷搜擿馀党，流窜已尽，其馀族从疏远者，一切不问。”\u003cbr/\u003e\u003cbr/\u003e     二月，中书门下奏拾遗、补阙缺员，请更增补。上曰：“谏官要在举职，不必人多，如张道符、牛丛、赵璾辈数人，使朕日闻所不闻足矣。”丛，僧孺之子也。久之，丛自司勋员外郎出为睦州刺史，入谢，上赐之紫。丛既谢，前言曰：“臣所服绯，刺史所借也。”上遽曰：“且赐绯。”上重惜服章，有司常具绯、紫衣数袭从行，以备赏赐，或半岁不用其一，故当时以绯、紫为荣。上重翰林学士，至于迁官，必校岁月，以为不可以官爵私近臣也。\u003cbr/\u003e\u003cbr/\u003e     秋，九月，丙戌，以右散骑常侍高少逸为陕虢观察使。有敕使过硖石，怒饼黑，鞭驿吏见血。少逸封其饼以进。敕使还，上责之曰：“深山中如此食岂易得！”谪配恭陵。\u003cbr/\u003e\u003cbr/\u003e     立皇子洽为怀王，沬为昭王，汶为康王。\u003cbr/\u003e\u003cbr/\u003e     上猎于苑北，遇樵夫，问其县，曰：“泾阳人也。”“令为谁？”曰：“李行言。”“为政何如？”曰：“性执。有强盗数人，军家索之，竟不与，尽杀之。”上归，帖其名于寝殿之柱。冬，十月，行言除海州刺史，入谢。上赐之金紫，问曰：“卿知所以衣紫乎？”对曰：“不知。”上命取殿柱之贴示之。\u003cbr/\u003e\u003cbr/\u003e     上以甘露之变，惟李训、郑注当死，自馀王涯、贾餸等无罪，诏皆雪其冤。\u003cbr/\u003e\u003cbr/\u003e     上召翰林学士韦澳，托以论诗，屏左右与之语曰：“近日外间谓内侍权势何如？”对曰：“陛下威断，非前朝之比。”上闭目摇首曰：“全未，全未！尚畏之在。卿谓策将安在！”对曰：“若与外廷议之，恐有太和之变，不若就其中择有才识者与之谋。”上曰：“此乃末策。朕已试之矣，自衣黄、衣绿至衣绯，皆感恩，才衣紫则相与为一矣！”上又尝与令狐総谋尽诛宦官，恐滥及无辜，密奏曰：“但有罪勿舍，有阙勿补，自然渐耗，至于尽矣。”宦者窃见其奏，由是益与朝士相恶，南北司如水火矣。\u003cbr/\u003e\u003cbr/\u003e     大中九年乙亥，公元八五五年春，正月，甲申，成德军奏节度使王元逵薨，军中立其子节度副使绍鼎。癸卯，以绍鼎为成德留后。\u003cbr/\u003e\u003cbr/\u003e     二月，以醴泉令李君奭为怀州刺史。初，上校猎渭上，有父老以十数，聚于佛祠。上问之，对曰：“醴泉百姓也。县令李君奭有异政，考满当罢，诣府乞留，故此祈佛，冀谐所愿耳。”及怀州刺史阙，上手笔除君奭，宰相莫之测。君奭入谢，上以此奖厉，众始知之。三月，诏邠宁节度使毕謕还邠州。先是，以河、湟初附，党项未平，移邠宁军于宁州。至是，南山、平夏、党项皆安，威、盐、武三州军食足，故令还理所。\u003cbr/\u003e\u003cbr/\u003e     夏，闰四月，诏以“州县差役不均，自今每县据人贫富及役轻重作差科簿，送刺史检署讫，锁于令厅，每有役事委令，据簿轮差。”\u003cbr/\u003e\u003cbr/\u003e     五月，丙寅，以王绍鼎为成德节度使。","cnt":0,"sort":6630398,"author":"司马光","prev":"6630397.html","next":"6630399.html","book_title":"资治通鉴","updateTimeFmt":"2024-03-28 17:25:38","category":"都市小说"}