{"id":0,"code":"6629928.html","title":"第205章 (3)","latest_chapter_name":"正文 第800章 (3)","xiao_shuo_code":"9226","content":"\u003cbr/\u003e\u003cbr/\u003e    帝命太常议崇锡齐王之物。博士庾旉、太叔广、刘暾、缪蔚、郭颐、秦秀、傅珍上表曰：昔周选建德以左右王室，周公、康叔、聃季，皆入为三公，明股肱之任重，守地之位轻也。汉诸王侯，位在丞相、三公上，其入赞朝政者，乃有兼宫，其出之国，亦不复假台司虚名为隆宠也。今使齐王贤邪，则不宜以母弟之亲尊居鲁、卫之常职；不贤邪，不宜大启土宇，表建东海也。古礼，三公无职，坐而论道，不闻以方任婴之。惟宣王救急朝夕，然后命召穆公征淮夷，故其诗曰：‘徐方不回，王曰旋归。’宰相不得久在外也。今天下已定，六合为家，将数延三事，与论太平之基，而更出之，去王城二千里，违旧章矣。旉，纯之子；暾，毅之子也。旉既具草，先以呈纯，纯不禁。\u003cbr/\u003e\u003cbr/\u003e     事过太常郑默、博士祭酒曹志，志怆然叹曰：“安有如此之才，如此之亲，不得树本助化，而远出海隅！晋室之隆，其殆矣乎！”乃奏议曰：“古之夹辅王室，同姓则周公、异姓则太公，皆身居朝廷，五世反葬。及其衰也，虽有五霸代兴，岂与周、召之治同日而论哉！自羲皇以来，岂一姓所能独有！当推至公之心，与天下共其利害，乃能享国久长。是以秦、魏欲独擅其权而才得没身，周、汉能分其利而亲疏为用，此前事之明验也。志以为当如博士等议。”帝览之，大怒曰：“曹志尚不明吾心，况四海乎！”且谓：“博士不答所问而答所不问，横造异论。”下有司策免郑默。于是尚书朱整、褚等奏：“志等侵官离局，迷罔朝廷，崇饰晋言，假托无讳，请收志等付廷尉科罪。”诏免志官，以公还第；其馀皆付廷尉科罪。\u003cbr/\u003e\u003cbr/\u003e     庾纯诣廷尉自首：“旉以议草见示，愚浅听之。”诏免纯罪。廷尉刘颂奏旉等大不敬，当弃市。尚书奏请报听廷尉行刑。尚书夏侯骏曰：“官立八座，正为此时。”乃独为驳议。左仆射下邳王晃亦从骏议。奏留中七日，乃诏曰：“旉是议主，应为戮首；但旉家人自首，宜并广等七人皆丐其死命，并除名。”\u003cbr/\u003e\u003cbr/\u003e     二月，诏以济南郡益齐国。己丑，立齐王攸子长乐亭侯寔为北海王，命攸备物典策，设轩辕之乐，六佾之舞，黄钺朝车，乘舆之副从焉。\u003cbr/\u003e\u003cbr/\u003e     三月，辛丑朔，日有食之。\u003cbr/\u003e\u003cbr/\u003e     齐献王攸愤怨发病，乞守先后陵。帝不许，遣御医诊视。诸医希旨，皆言无疾。河南尹向雄谏曰：“陛下子弟虽多，然有德望者少；齐王臣居京邑，所益实深，不可不思也。”帝不纳，雄愤恚而卒。攸疾转笃，帝犹催上道。攸自强入辞，素持容仪，疾虽困，尚自整厉，举止如常，帝益疑其无疾；辞出数日，呕血而薨。帝往临丧，攸子冏号踊，诉父病为医所诬。诏即诛医，以冏为嗣。\u003cbr/\u003e\u003cbr/\u003e     初，帝爱攸甚笃，为荀勖、冯紞等所构，欲为身后之虑，故出之。及薨，帝哀恸不已。冯紞侍侧，曰：“齐王名过其实，天下归之，今自薨殒，社稷之福也，陛下何哀之过！”帝收泪而止。诏攸丧礼依安平献王故事。\u003cbr/\u003e\u003cbr/\u003e     攸举动以礼，鲜有过事，虽帝亦敬惮之。每引之同处，必择言而后发。\u003cbr/\u003e\u003cbr/\u003e     夏，五月，己亥，琅邪武王亻由薨。\u003cbr/\u003e\u003cbr/\u003e     冬，十一月，以尚书左仆射魏舒为司徒。\u003cbr/\u003e\u003cbr/\u003e     河南及荆、扬等六州大水。\u003cbr/\u003e\u003cbr/\u003e     归命侯孙皓卒。\u003cbr/\u003e\u003cbr/\u003e     是岁，鲜卑慕容涉归卒。弟删篡立，将杀涉归子廆，廆亡匿于辽东徐郁家。\u003cbr/\u003e\u003cbr/\u003e     太康五年甲辰，公元二八四年春，正月，己亥，有青龙二，见武库井中。帝观之，有喜色。百官将贺，尚书左仆射刘毅表曰：“昔龙降夏庭，卒为周祸。《易》称‘潜龙勿用，阳在下也。’寻案旧典，无贺龙之礼。”帝从之。\u003cbr/\u003e\u003cbr/\u003e     初，陈群以吏部不能审核天下之士，故令郡国各置中正，州置大中正，皆取本士之人任朝廷官，德充才盛者为之，使铨次等级以为九品，有言行修著则升之，道义亏缺则降之，吏部凭之以补授百官。行之浸久，中正或非其人，奸敝日滋。刘毅上疏曰：“今立中正，定九品，高下任意，荣辱在手，操人主之威福，夺天朝之权威，公无考校之负，私无告讦之忌，用心百态，营求万端，廉让之风灭，争讼之俗成，臣窃为圣朝耻之！盖中正之设，于损政之道有八；高下逐强弱，是非随兴衰，一人之身，旬日异状，上品无寒门，下品无势族，一也。置州都者，本取州里清议咸所归服，将以镇异同，一言议也。今重其任而轻其人，使驳违之论横于州里，嫌仇之隙结于大臣，二也。本立格之体，为九品者，谓才德有优劣，伦辈有首尾也。今乃使优劣易地，首尾倒错，三也。陛下赏善罚恶，无不裁之以法，独置中正，委以一国之重，曾无赏罚之防，又禁人不得诉讼，使之纵横任意，无所顾惮，诸受枉者，抱怨积直，不获上闻，四也。一国之士，多者千数，或流徙异邦，或取给殊方，面犹不识，况尽其才！而中正知与不知，皆当品状，采誉于台府，纳毁于流言，任己则有不识之蔽，听受则有彼此之偏，五也。凡求人才者，欲以治民也，今当官著效者或附卑品，在官无绩者更获高叙，是为抑功实而隆空名，长浮华而废考绩，六也。凡官不同人，事不同能。今不状其才之所宜而但第为九品，以品取人，或非才能之所长，以状取人，则为本品之所限，徒结白论而品状相妨，七也。九品所下不彰其罪，所上不列其善，各任爱憎，以植其私，天下之人焉得不懈德行而锐人事，八也。由此论之，职名中正，实为奸府；事名九品，而有八损。古今之失，莫大于此！愚臣以为宜罢中正，除九品，弃魏氏之敝法，更立一代之美制。”太尉汝南王亮、司空卫瓘亦上疏曰：“魏氏承丧乱之后，人士流移，考详无地，故立九品之制，粗且为一时选用之本耳。今九域同规，大化方始，臣等以为宜皆荡除末法，咸用土断，自公卿以下，以所居为正，无复县客，远属异土，尽除中正九品之制，使举善进才，各由乡论，则华竞自息，各求于己矣。”始平王文学江夏李重上疏，以为：“九品既除，宜先开移徙，听相并就，则土断之实行矣。”帝虽善其言而终不能改也。\u003cbr/\u003e\u003cbr/\u003e     冬，十二月，庚午，大赦。\u003cbr/\u003e\u003cbr/\u003e     闰月，当阳成侯杜预卒。\u003cbr/\u003e\u003cbr/\u003e     是岁，塞外匈奴胡太阿厚帅部落二万九千三百人来降，帝处之塞内西河。\u003cbr/\u003e\u003cbr/\u003e     罢宁州入益州，置南夷校尉以护之。\u003cbr/\u003e\u003cbr/\u003e     太康六年乙巳，公元二八五年春，正月，尚书左仆射刘毅致仕，寻卒。\u003cbr/\u003e\u003cbr/\u003e     戊辰，以王浑为尚书左仆射，浑子济为侍中。浑主者处事不当，济明法绳之。济从兄佑，素与济不协，因毁济不能容其父，帝由是疏济，后坐事免官。济性豪侈，帝谓侍中和峤曰：“我将骂济而后官之，如何？”峤曰：“济俊爽，恐不可屈。”帝乃召济，切让之，既而曰：“颇知愧不？”济曰：“尺布’、‘斗粟’之谣，常为陛下愧之。他人能令亲者疏，臣不能令亲者亲，以此愧陛下耳。”帝默然。峤，治之孙也。\u003cbr/\u003e\u003cbr/\u003e     青、梁、幽、冀州旱。\u003cbr/\u003e\u003cbr/\u003e     秋，八月，丙戌朔，日有食之。\u003cbr/\u003e\u003cbr/\u003e     冬，十二月，庚子，襄阳武侯王瀎卒。\u003cbr/\u003e\u003cbr/\u003e     是岁，慕容删为其下所杀，部众复迎涉归子廆而立之。涉归与宇文部素有隙，廆请讨之，朝廷弗许。廆怒，入寇辽西，杀略甚众。帝遣幽州军讨廆，战于肥如，廆众大败。自是每岁犯边，又东击扶馀，扶馀王依虑自杀；子弟走保沃沮。廆夷其国城，驱万馀人而归。\u003cbr/\u003e\u003cbr/\u003e     太康七年丙午，公元二八六年春，正月，甲寅朔，日有食之。魏舒称疾，固请逊位，以剧阳子罢。舒所为，必先行而后言，逊位之际，莫有知者。卫瓘与舒书曰：“每与足下共论此事，日日未果，可谓‘瞻之在前，忽焉在后’矣。”\u003cbr/\u003e\u003cbr/\u003e     夏，慕容廆寇辽东，故扶馀王依虑子依罗求帅见人还复旧国，请援于东夷校尉何龛，龛遣督护贾沈将兵送之。廆遣其将孙丁帅骑邀之于路，沈力战，斩丁，遂复扶馀。\u003cbr/\u003e\u003cbr/\u003e     秋，匈奴胡都大博及萎莎胡各帅种落十万馀口诣雍州降。\u003cbr/\u003e\u003cbr/\u003e     九月，戊寅，扶风武王骏薨。\u003cbr/\u003e\u003cbr/\u003e     冬，十一月，壬子，以陇西王泰都督关中诸军事。泰，宣帝弟馗之子也。\u003cbr/\u003e\u003cbr/\u003e     是岁，鲜卑拓跋悉鹿卒，弟绰立。\u003cbr/\u003e\u003cbr/\u003e     太康八年丁未，公元二八七年春，正月，戊申朔，日有食之。\u003cbr/\u003e\u003cbr/\u003e     太庙殿陷，秋，九月，改营太庙，作者六万人。\u003cbr/\u003e\u003cbr/\u003e     是岁，匈奴都督大豆得一育鞠等复帅种落万一千五百口来降。\u003cbr/\u003e\u003cbr/\u003e     太康九年戊申，公元二八八年春，正月，壬申朔，日有食之。\u003cbr/\u003e\u003cbr/\u003e     夏，六月，庚子朔，日有食之。郡国三十三大旱。\u003cbr/\u003e\u003cbr/\u003e     秋，八月，壬子；星陨如雨。\u003cbr/\u003e\u003cbr/\u003e     地震。","cnt":0,"sort":6629928,"author":"司马光","prev":"6629927.html","next":"6629929.html","book_title":"资治通鉴","updateTimeFmt":"2024-03-28 17:25:38","category":"都市小说"}