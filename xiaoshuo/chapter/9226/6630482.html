{"id":0,"code":"6630482.html","title":"第759章 (2)","latest_chapter_name":"正文 第800章 (3)","xiao_shuo_code":"9226","content":"\u003cbr/\u003e\u003cbr/\u003e    丁亥，以宣徽南院使郝琼权判枢密院，前三司使王玫为宣徽北院使，凤翔节度判官韩昭胤为左谏议大夫、充端明殿学士。\u003cbr/\u003e\u003cbr/\u003e     戊子，斩河阳节度使、判六军诸卫兼侍中康义诚，灭其族。\u003cbr/\u003e\u003cbr/\u003e     己丑，诛药彦稠。\u003cbr/\u003e\u003cbr/\u003e     庚寅，释王景戡、苌长简。\u003cbr/\u003e\u003cbr/\u003e     有司百方敛民财，仅得六万，帝怒，下军巡使狱，昼夜督责，囚系满狱，贫者至自经、赴井。而军士游市肆皆有骄色，市人聚诟之曰：“汝曹为主力战，立功良苦，反使我辈鞭胸杖背，出财为赏，汝曹犹扬扬自得，独不愧天地乎！”是时，竭左藏旧物及诸道贡献，乃至太后、太妃器服簪珥皆出之，才及二十万缗，帝患之，李专美夜直，帝让之曰：“卿名有才，不能为我谋此，留才安所施乎！”专美谢曰：“臣驽劣，陛下擢任过分，然军赏不给，非臣之责也。窃思自长兴之季，赏赉亟行，卒以是骄；继以山陵及出师，帑藏遂涸。虽有无穷之财，终不能满骄卒之心，故陛下拱手于危困之中而得天下。夫国之存亡，不专系于厚赏，亦在修法度，立纪纲。陛下苟不改覆车之辙，臣恐徒困百姓，存亡未可知也。今财力尽于此矣，宜据所有均给之，何必践初言乎！”帝以为然。壬辰，诏禁军在凤翔归命者，自杨思权、尹晖等各赐二马、一驼、钱七十缗，下至军人钱二十缗，其在京者各十缗。军士无厌，犹怨望，为谣言曰：“除去菩萨，扶立生铁。”以闵帝仁弱，帝刚严，有悔心故也。\u003cbr/\u003e\u003cbr/\u003e     丙申，葬圣德和武钦孝皇帝于徽陵，庙号明宗。帝衰绖护从至陵所，宿焉。\u003cbr/\u003e\u003cbr/\u003e     五月，丙午，以韩昭胤为枢密使，以庄宅使刘延朗为枢密副使，权知枢密院记房暠为宣徽北院使。暠，长安人也。帝与石敬瑭皆以勇力善斗，事明宗为左右；然心竞，素不相悦。帝即位，敬瑭不得已入朝，山陵既毕，不敢言归。时敬瑭久病赢瘠，太后及魏国公主屡为之言；而凤翔旧将佐多劝帝留之，惟韩昭胤、李专美以为赵延寿在汴，不宜猜忌敬瑭。帝亦见其骨立，不以为虞，乃曰：“石郎不惟密亲，兼自少与吾同艰难；今我为天子，非石郎尚谁托哉！”乃复以为河东节度使。\u003cbr/\u003e\u003cbr/\u003e     戊午，以陇州防御使相里金为保义节度使。\u003cbr/\u003e\u003cbr/\u003e     丁未，阶州刺史赵澄降蜀。\u003cbr/\u003e\u003cbr/\u003e     戊申，以羽林军使杨思权为静难节度使。\u003cbr/\u003e\u003cbr/\u003e     己酉，张虔钊、孙汉韶举族迁于成都。\u003cbr/\u003e\u003cbr/\u003e     庚戌，以司空兼门下侍郎、同平章事冯道同平章事，充匡国节度使。\u003cbr/\u003e\u003cbr/\u003e     以天雄节度使兼侍中范延光为枢密使。\u003cbr/\u003e\u003cbr/\u003e     帝之起凤翔也，悉取天平节度使李从□严家财甲兵以供军。将行，凤翔之民遮马请复以从□严镇凤翔，帝许之，至是，徙从□严为凤翔节度使。\u003cbr/\u003e\u003cbr/\u003e     初，明宗为北面招讨使，平卢节度使房知温为副都部署，帝与别将事之，尝被酒忿争，拔刃相拟。及帝举兵入洛，知温密与行军司李冲谋拒之，冲请先奉表以观形势，还，言洛中已安定，知温惧，壬戌，入朝谢罪，帝优礼之。知温贡献甚厚。\u003cbr/\u003e\u003cbr/\u003e     吴镇南节度使、守中书令东海康王徐知询卒。\u003cbr/\u003e\u003cbr/\u003e     蜀人取成州。\u003cbr/\u003e\u003cbr/\u003e     六月，甲戌，以皇子左卫上将军重美为成德节度使、同平章事，兼河南尹，判六军诸卫事。\u003cbr/\u003e\u003cbr/\u003e     文州都指挥使成延龟举州附蜀。\u003cbr/\u003e\u003cbr/\u003e     吴徐知诰将受禅，忌照武节度使兼中书令临川王濛，遣人告濛藏匿亡命，擅造兵器；丙子，降封历阳公。幽于和州，命控鹤军使王宏将兵二百卫之。\u003cbr/\u003e\u003cbr/\u003e     刘昫与冯道婚姻。蚼性苛察，李愚刚褊；道既出镇，二人论议多不合，事有应改者，愚谓昫曰：“此贤亲家所为，更之不亦便乎！”蚼恨之，由是动成忿争，至相诟骂，各欲非时求见，事多凝滞。帝患之，欲更命相，问所亲信以朝臣闻望宜为相者，皆以尚书左丞姚顗、太常卿卢文纪、秘书监崔居俭对；论其才行，互有优劣。帝不能决，乃置其名于琉璃瓶，夜焚香祝天，且以筋挟之，首得文纪，次得顗。秋，七月，辛亥，以文纪为中书侍郎、同平章事。居俭，荛之子也。\u003cbr/\u003e\u003cbr/\u003e     帝欲杀楚匡祚，韩昭胤曰：“陛下为天下父，天下之人皆陛下子，用法宜存至公，匡祚受诏检校重吉家财，不得不尔。今族匡祚，无益死者，恐不厌众心。”乙卯，长流匡祚于登州。\u003cbr/\u003e\u003cbr/\u003e     丁巳，立沛国夫人刘氏为皇后。\u003cbr/\u003e\u003cbr/\u003e     回鹘入贡者多为河西杂虏所掠，诏将军牛知柔帅禁后卫送，与邠州兵共讨之。\u003cbr/\u003e\u003cbr/\u003e     吴徐知诰召右仆谢兼中书侍郎、同平章事宋齐丘还金陵，以为诸道都统判官，加司空，于事皆无所关预，齐丘屡请退居，知诰以南园给之。\u003cbr/\u003e\u003cbr/\u003e     护国节度使洋王从璋，归德节度使泾王从敏，皆罢镇居洛阳私第，帝待之甚薄；从敏在宋州预杀重吉，帝尤恶之。尝侍宴禁中，酒酣，顾二王曰：“尔等皆何物，辄据雄藩！”二王大惧，太后叱之曰：“帝醉矣，尔曹速去！”\u003cbr/\u003e\u003cbr/\u003e     蜀置永平军于雅州，以孙汉韶为节度使。复以张虔钊为山南西道节度使、同平章事；虔钊固辞不行。\u003cbr/\u003e\u003cbr/\u003e     蜀主得风疾逾年，至是增剧。甲子，立子东川节度使、同平章事、亲卫马步都指挥使仁赞为太子，仍监国。召司空、同平章事赵季良、武信节度使李仁罕、保宁节度使赵廷隐、枢密使王处回、捧圣控鹤都指挥使张公铎、奉銮肃卫指挥副使侯弘实受遣诏辅政。是夕殂，秘不发丧。王处回夜启义兴门告赵季良，处回泣不已，季良正色曰：“今强将握兵，专伺时变，宜速立嗣君以绝觊觎，岂可但相泣邪！”处回收泪谢之。季良教处回见李什罕，审其词旨然后告之。处回至仁罕第，仁罕设备而出，遂不以实告。\u003cbr/\u003e\u003cbr/\u003e     丙寅，宣遗制，命太子仁赞更名昶，丁卯，即皇帝位。\u003cbr/\u003e\u003cbr/\u003e     初，帝以王玫对左藏见财失实，故以刘昫代判三司。昫命判官高延赏钩考穷核，皆积年逋欠之数，奸吏利其征责丐取，故存之。昫具奏其状，且请察其可征者急督之，必无可偿者悉蠲之，韩昭胤极言其便。八月，庚午，诏长兴以前户部及诸道逋租三百三十八万，虚烦簿籍，咸蠲免勿征。贫民大悦，而三司吏怨之。\u003cbr/\u003e\u003cbr/\u003e     辛未，以姚顗为中书侍郎、同平章事。\u003cbr/\u003e\u003cbr/\u003e     右龙武统军索自通，以河中之隙，心不自安，戊子，退朝过洛，自投于水而卒。帝闻之大惊，赠太尉。丙申，以前安国节度使、同平章事赵凤为太子太保。\u003cbr/\u003e\u003cbr/\u003e     九月，癸卯，诏凤翔益兵守东安镇以备蜀。\u003cbr/\u003e\u003cbr/\u003e     蜀卫圣诸军都指挥使、武信节度使李仁罕自恃宿将有功，复受顾托，求判六军，令进奏吏宋从会以意谕枢密院，又至学士院侦草麻。蜀主不得已，甲寅，加仁罕兼中书令，判六军事；以左匡圣都指挥使、保宁节度使赵廷隐兼侍中，为之副。\u003cbr/\u003e\u003cbr/\u003e     己未，云州奏契丹入寇，北面招讨使石敬瑭奏自将兵屯百井以备契丹。辛酉，敬瑭奏振武节度使杨檀击契丹于境上，却之。\u003cbr/\u003e\u003cbr/\u003e     蜀奉銮肃卫都指挥使、昭武节度使兼侍中李肇闻蜀主即位，顾望，不时入朝，至汉州，留与亲戚燕饮逾旬；冬，十月，庚午，始至成都，称足疾，扶杖入朝见，见蜀主不拜。\u003cbr/\u003e\u003cbr/\u003e     戊寅，左仆射、门下侍郎、同平章事李愚罢守本官，吏部尚书兼门下侍郎、同平章事、判三司刘昫罢为右仆射。三司吏闻昫罢相，皆相驾，无一人从归第者。\u003cbr/\u003e\u003cbr/\u003e     蜀捧圣控鹤都指挥使张公铎与医官使韩继勋、丰德库使韩保贞、茶酒库使安思谦等皆事蜀主于藩邸，素凶李仁罕，共谮之云仁罕有异志；蜀主令继勋等与赵季良，赵廷隐谋，因仁罕入朝，命武士，执而杀之。癸未，下诏暴其罪，并其子继宏及宋从会等数人皆伏诛。是日，李肇释杖而拜。蜀渠州都押牙文景琛据城叛，果州刺史李延厚讨平之，蜀主左右以李肇倨慢，请诛之；戊子，以肇为太子少傅致仕，徙邛州。\u003cbr/\u003e\u003cbr/\u003e     吴主加徐知诰大丞相、尚父、嗣齐王、九锡，辞不受。\u003cbr/\u003e\u003cbr/\u003e     雄武节度使张延郎将兵围文州，阶州刺史郭知琼拔尖石寨。蜀李延厚将果州兵屯兴州，遣先登指挥使范延晖将兵救文州，延朗解围而归。兴州刺史冯晖自乾渠引戍兵归凤翔。\u003cbr/\u003e\u003cbr/\u003e     十一月，徐知诰召其子司徒、同平章事景通还金陵，为镇海、宁国节度副大使、诸道副都统、判中外诸军事；以次子牙内马步都指挥使、海州团练使景迁为左右军都军使、左仆射、参政事，留江都辅政。\u003cbr/\u003e\u003cbr/\u003e     十二月，己巳，以易州刺史安叔千为振武节度使，齐州防御使尹晖为彰国节度使。叔千，沙陀人也。\u003cbr/\u003e\u003cbr/\u003e     壬申，石敬瑭奏契丹引去，罢兵归。\u003cbr/\u003e\u003cbr/\u003e     乙亥，征雄武节度使张延郎为中书侍郎、同平章事、判三司。\u003cbr/\u003e\u003cbr/\u003e     辛巳，汉皇后马氏殂。\u003cbr/\u003e\u003cbr/\u003e     甲申，蜀葬文武圣德英烈明孝皇帝于和陵，庙号高祖。乙酉，葬鄂王于徽陵城南，封才数尺；观者悲之。\u003cbr/\u003e\u003cbr/\u003e     是岁秋、冬旱，民多流亡，同、华、蒲、绛尤甚。\u003cbr/\u003e\u003cbr/\u003e     汉主命判六军秦王弘度募宿卫兵千人，皆市井无赖子弟，弘度昵之。同平章事杨洞潜谏曰：“秦王，国之冢嫡，宜亲端士。使之治军已过矣，况昵群小乎！”汉主曰：“小儿教以戎事，过烦公忧。”终不戒弘度。洞潜出，见卫士掠商人金帛，商人不敢诉，汉曰：“政乱如此，安用宰相！”因谢病归第；久之，不召，遂卒。\u003cbr/\u003e\u003cbr/\u003e     清泰二年乙未，公元九三五年春，正月，丙申朔，闽大赦。改元永和。\u003cbr/\u003e\u003cbr/\u003e     二月，丙寅朔，蜀大赦。\u003cbr/\u003e\u003cbr/\u003e     甲戌，以枢密使、天雄节度使兼侍中范延光为宣武节度使兼中书令。\u003cbr/\u003e\u003cbr/\u003e     丁丑，夏州节度使李彝超上言疾病，以兄行军司马彝殷权知军州事；彝超寻卒。","cnt":0,"sort":6630482,"author":"司马光","prev":"6630481.html","next":"6630483.html","book_title":"资治通鉴","updateTimeFmt":"2024-03-28 17:25:38","category":"都市小说"}