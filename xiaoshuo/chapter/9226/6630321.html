{"id":0,"code":"6630321.html","title":"第598章 (2)","latest_chapter_name":"正文 第800章 (3)","xiao_shuo_code":"9226","content":"\u003cbr/\u003e\u003cbr/\u003e    李辅国以求宰相不得怨萧华。庚午，以户部侍郎元载为京兆尹。载诣辅国固辞，辅国识其意；壬寅，以司农卿陶锐为京兆尹。辅国言萧华专权，请罢其相，上不许。辅国固请不已，乃从之，仍引元载代华。戊申，华罢为礼部尚书，以载同平章事，领度支、转运如故。\u003cbr/\u003e\u003cbr/\u003e     建巳月，庚戌朔，泽州刺史李抱玉破史朝义兵于城下。\u003cbr/\u003e\u003cbr/\u003e     壬子，楚州刺史崔侁表称，有尼真如，恍惚登天，见上帝，赐以宝玉十三枚，云：“中国有灾，以此镇之。”群臣表贺。\u003cbr/\u003e\u003cbr/\u003e     甲寅，上皇崩于神龙殿，年七十八。乙卯，迁坐于太极殿。上以寝疾，发哀于内殿，群臣发哀于太极殿。蕃官嫠面割耳者四百馀人。丙辰，命苗晋卿摄冢宰。上自仲春寝疾，闻上皇登遐，哀慕，疾转剧，乃命太子监国。甲子，制改元；复以建寅为正月，月数皆如其旧；赦天下。\u003cbr/\u003e\u003cbr/\u003e     初，张后与李辅国相表里，专权用事，晚年，更有隙。内射生使三原程元振党于辅国。上疾笃，后召太子谓曰：“李辅国久典禁兵，制敕皆从之出，擅逼迁圣皇，其罪甚大，所忌者吾与太子。今主上弥留，辅国阴与程元振谋作乱，不可不诛。”太子泣曰：“陛下疾甚危，二人皆陛下勋旧之臣，一日不告而诛之，必致震惊，恐不能堪也。”后曰：“然则太子姑归，吾更徐思之。”太子出，后召越王系谓曰：“太子仁弱，不能诛贼臣，汝能之乎？”对曰：“能。”系乃命内谒者监段恒俊选宦官有勇力者二百馀人，授甲于长生殿后。乙丑，后以上命召太子。元振知其谋，密告辅国，伏兵于陵霄门以俟之，太子至，以难告。太子曰：“必无是事。主上疾，亟召我，我岂可畏死而不赴乎！”元振曰：“社稷事大，太子必不可入。”乃以兵送太子于飞龙厩，且以甲卒守之。是夜，辅国、元振勒兵三殿，收捕越王系、段恒俊及知内侍省事朱光辉等百馀人，系之。以太子之命迁后于别殿。时上在长生殿，使者逼后下殿，并左右数十人幽于后宫，宦官宫人皆惊骇逃散。丁卯，上崩。辅国等杀后并系及兖王僴。是日，辅国始引太子素服于九仙门与宰相相见，叙上皇晏驾，拜哭，始行监国之令。戊辰，发大行皇帝丧于两仪殿，宣遗诏。己巳，代宗即位。\u003cbr/\u003e\u003cbr/\u003e     高力士遇赦还，至朗州，闻上皇崩，号恸，呕血而卒。\u003cbr/\u003e\u003cbr/\u003e     甲戌，以皇子奉节王适为天下兵马元帅。\u003cbr/\u003e\u003cbr/\u003e     李辅国恃功益横，明谓上曰：“大家但居禁中，外事听老奴处分。”上内不能平，以其方握禁兵，外尊礼之。乙亥，号辅国为尚父而不名，事无大小皆咨之，群臣出入皆先诣，辅国亦晏然处之。以内飞龙厩副使程元振为左监门卫将军。知内侍省事朱光辉及内常侍啖庭瑶、山人李唐等二十馀人皆流黔中。\u003cbr/\u003e\u003cbr/\u003e     初，李国贞治军严，朔方将士不乐，皆思郭子仪，故王元振因之作乱。子仪至军，元振自以为功，子仪曰：“汝临贼境，辄害主将，若贼乘其衅，无绛州矣。吾为宰相，岂受一卒之私邪！”五月，庚辰，收元振及其同谋四十人，皆杀之。辛云京闻之，亦推按邓景山者数十人，诛之。由是河东诸镇率皆奉法。\u003cbr/\u003e\u003cbr/\u003e     壬午，以李辅国为司空兼中书令。\u003cbr/\u003e\u003cbr/\u003e     党项寇同官、华原。\u003cbr/\u003e\u003cbr/\u003e     甲申，以平卢节度使侯希逸为平卢、青、淄等六州节度使，由是青州节度有平卢之号。\u003cbr/\u003e\u003cbr/\u003e     乙酉，徙奉节王适为鲁王。\u003cbr/\u003e\u003cbr/\u003e     庚寅，追尊上母吴妃为皇太后。\u003cbr/\u003e\u003cbr/\u003e     壬辰，贬礼部尚书萧华为峡州司马。元载希李辅国意，以罪诬之也。\u003cbr/\u003e\u003cbr/\u003e     敕乾元大小钱皆一当一，民始安之。\u003cbr/\u003e\u003cbr/\u003e     史朝义自围宋州数月，城中食尽，将陷，刺史李岑不知所为。遂城果毅开封刘昌曰：“仓中犹有黮数千斤，请屑食之；不过二十日，李太尉必救我。城东南隅最危，昌请守之。”李光弼至临淮，诸将以朝义兵尚强，请南保扬州。光弼曰：“朝廷倚我以为安危，我复退缩，朝廷何望！且吾出其不意，贼安知吾之众寡！”遂径趣徐州，使兖郓节度使田神功进击朝义，大破之。先是，田神功既克刘展，留连扬州未还，太子宾客尚衡与左羽林大将军殷仲卿相攻于兖、郓，闻光弼至，惮其威名，神功遽还河南，衡、仲卿相继入朝。\u003cbr/\u003e\u003cbr/\u003e     光弼在徐州，惟军旅之事自决之，自馀众务，悉委判官张傪。傪吏事精敏，区处如流，诸将白事，光弼多令与傪议之，诸将事如光弼，由是军中肃然，东夏以宁。先是，田神功起偏裨为节度使，留前使判官刘位等于幕府，神功皆平受其拜；及见光弼与傪抗礼，乃大惊，遍拜位等曰：“神功出于行伍，不知礼仪，诸君亦胡为不言，成神功之过乎！”\u003cbr/\u003e\u003cbr/\u003e     丁酉，赦天下。\u003cbr/\u003e\u003cbr/\u003e     立皇子益昌王邈为郑王，延为庆王，迥为韩王。\u003cbr/\u003e\u003cbr/\u003e     来瑱闻徙淮西，大惧，上言：“淮西无粮，请俟收麦而行。”又讽将吏留己。上欲姑息无事，壬寅，复以瑱为山南东道节度使。飞龙副使程元振谋夺李辅国权，密言于上，请稍加裁制。六月，己未，解辅国行军司马及兵部尚书，馀如故，以元振代判元帅行军司马，仍迁辅国出居外第。于是道路相贺。辅国始惧，上表逊位。辛酉，罢辅国兼中书令，进爵博陆王。辅国入谢，愤咽而言曰：“老奴事郎君不了，请归地下事先帝！”上犹慰谕而遣之。\u003cbr/\u003e\u003cbr/\u003e     壬戌，以兵部侍郎严武为西川节度使。\u003cbr/\u003e\u003cbr/\u003e     襄邓防御使裴谷屯穣城，既得密敕，即帅麾下二千人沿汉趣襄阳；己巳，陈于谷水北。瑱以兵逆之，问其所以来，对曰：“尚书不不受朝命，故来。若受代，谨当释兵。”瑱曰：“吾已蒙恩，复留镇此，何受代之有！”因取敕及告身示之，瑱惊惑。瑱与副使薛南阳纵兵夹击，大破之，追擒奰于申口，送京师；赐死。\u003cbr/\u003e\u003cbr/\u003e     乙亥，以通州刺史刘晏为户部侍郎兼京兆尹，充度支、转运、盐铁、铸钱等使。\u003cbr/\u003e\u003cbr/\u003e     秋，七月，壬辰，以郭子仪都知朔方、河东、北庭、潞、仪、泽、沁、陈、郑等节度行营及兴平等军副元帅。\u003cbr/\u003e\u003cbr/\u003e     癸巳，剑南兵马使徐知道反，以兵守要害，拒严武，武不得进。\u003cbr/\u003e\u003cbr/\u003e     八月，桂州刺史刑济讨西原贼帅吴功曹等，平之。\u003cbr/\u003e\u003cbr/\u003e     己未，徐知道为其将李忠勇所杀，剑南悉平。\u003cbr/\u003e\u003cbr/\u003e     乙丑，山南东道节度使瑱入朝谢罪，上优待之。\u003cbr/\u003e\u003cbr/\u003e     己巳，郭子仪自河东入朝。时程元振用事，忌子仪功高任重，数谮之于上。子仪不自安，表请解副元帅、节度使。上慰抚之，子仪遂留京师。\u003cbr/\u003e\u003cbr/\u003e     台州贼帅袁晁攻陷浙东诸州，改元宝胜；民疲于赋敛者多归之。李光弼遣兵击晁于衢州，破之。\u003cbr/\u003e\u003cbr/\u003e     乙亥，徙鲁王适为雍王。\u003cbr/\u003e\u003cbr/\u003e     九月，庚辰，以来瑱为兵部尚书、同平章事、知山南东道节度使。\u003cbr/\u003e\u003cbr/\u003e     乙未，加程元振骠骑大将军兼内侍监。\u003cbr/\u003e\u003cbr/\u003e     左仆射裴冕为山陵使，议事有与程元振相违者，丙申，贬冕施州刺史。\u003cbr/\u003e\u003cbr/\u003e     上遣中使刘清潭使于回纥，修旧好，且征兵讨史朝义。清潭至其庭，回纥登里可汗已为朝义所诱，云“唐室继有大丧，今中原无主，可汗宜速来共收其府库。”可汗信之。清潭致敕书曰：“先帝虽弃天下，今上继统，乃昔日广平王，与叶护共收两京者也。”回纥业已起兵至三城，见州、县皆为丘墟，有轻唐之志，乃困辱清潭。清潭遣使言状，且曰：“回纥举国十万众至矣！”京师大骇。上遣殿中监药子昂往劳之于忻州南。初，毗伽阙可汗为登里求婚，肃宗以仆固怀恩女妻之，为登里可敦，可汗请与怀恩相见，怀恩时在汾州，上令往见之，怀恩为可汗言唐家恩信不可负，可汗悦，遣使上表，请助国讨朝义。可汗欲自蒲关入，由沙苑出潼关东向，药子昂说之曰：“关中数遭兵荒，州县萧条，无以供拟，恐可汗失望；贼兵尽在洛阳，请自土门略邢、洺、怀、卫而南，得其资财以充军装。”可汗不从；又请“自太行南下据河阴，扼贼咽喉”，亦不从；又请“自陕州大阳津渡河，食太原仓粟，与诸道俱进”，乃从之。\u003cbr/\u003e\u003cbr/\u003e     袁晁陷信州。\u003cbr/\u003e\u003cbr/\u003e     冬，十月，袁晁陷温州、明州。\u003cbr/\u003e\u003cbr/\u003e     以雍王适为天下兵马元帅。辛酉，辞行，以兼御史中丞药子昂、魏琚为左、右厢兵马使，以中书舍人韦少华为判官，给事中李进为行军司马，会诸道节度使及回纥于陕州，进讨史朝义。上欲以郭子仪为适副，程元振、鱼朝恩等沮之而止。加朔方节度使仆固怀恩同平章事兼绛州刺史，领诸军节度行营以副适。\u003cbr/\u003e\u003cbr/\u003e     上在东宫，以李辅国专横，心甚不平，及嗣位，以辅国有杀张后之功，不欲显诛之。壬戌夜，盗入其第，窃辅国之首及一臂而去。敕有司捕盗，遣中使存问其家，为刻木首葬之，仍赠太傅。\u003cbr/\u003e\u003cbr/\u003e     丙寅，上命仆固怀恩与母、妻俱诣行营。","cnt":0,"sort":6630321,"author":"司马光","prev":"6630320.html","next":"6630322.html","book_title":"资治通鉴","updateTimeFmt":"2024-03-28 17:25:38","category":"都市小说"}