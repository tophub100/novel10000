{"id":0,"code":"6630080.html","title":"第357章 (3)","latest_chapter_name":"正文 第800章 (3)","xiao_shuo_code":"9226","content":"\u003cbr/\u003e\u003cbr/\u003e    夏，四月，桓天生复引魏兵出据隔城，诏游击将军下邳曹虎督诸军讨之。辅国将军朱公恩将兵躣伏，遇天生游军，与战，破之，遂进围隔城。天生引魏兵步骑万馀人来战，虎奋击，大破之，俘斩二千馀人。明日，攻拔隔城，斩其襄城太守帛乌祝，复俘斩二千馀人。天生弃平氏城走。陈显达侵魏；甲寅，魏遣豫州刺史拓跋斤将兵拒之。\u003cbr/\u003e\u003cbr/\u003e     甲子，魏大赦。\u003cbr/\u003e\u003cbr/\u003e     乙丑，魏主如灵泉池；丁卯，如方山；己巳，还宫。\u003cbr/\u003e\u003cbr/\u003e     魏筑城于醴阳，陈显达攻拔之，进攻沘阳。城中将士皆欲出战，镇将韦珍曰：“彼初至气锐，未可与争，且共坚守，待其力攻疲弊，然后击之。”乃凭城拒战，旬有二日，珍夜开门掩击，显达还。\u003cbr/\u003e\u003cbr/\u003e     五月，甲午，以宕昌王梁弥承为河、凉二州刺史。\u003cbr/\u003e\u003cbr/\u003e     秋，七月，己丑，魏主如灵泉池，遂如方山；己亥，还宫。\u003cbr/\u003e\u003cbr/\u003e     九月，壬寅，上如琅邪城讲武。\u003cbr/\u003e\u003cbr/\u003e     癸卯，魏淮南靖王佗卒。魏主方享宗庙，始荐，闻之，为废祭，临视哀恸。\u003cbr/\u003e\u003cbr/\u003e     冬，十月，庚申，立冬，初临太极殿读时令。\u003cbr/\u003e\u003cbr/\u003e     闰月，辛酉，以尚书仆射王奂为领军将军。\u003cbr/\u003e\u003cbr/\u003e     辛未，魏主如灵泉池；癸酉，还宫。\u003cbr/\u003e\u003cbr/\u003e     十二月，柔然伊吾戍主高羔子帅众三千以城附魏。\u003cbr/\u003e\u003cbr/\u003e     上以中外谷帛至贱，用尚书右丞江夏李珪之议，出上库钱五千万及出诸州钱，皆令籴买。\u003cbr/\u003e\u003cbr/\u003e     西陵戍主杜元懿建言：“吴兴无秋，会稽丰登，商旅往来，倍多常岁。西陵牛埭税，官格日三千五百；如臣所见，日可增倍。并浦阳南北津、柳浦四埭，乞为官领摄一年，格外可长四百许万。西陵戍前检税，无妨戍事；馀三埭自举腹心。”上以其事下会稽，会稽行事吴郡顾宪之议以为：“始立牛埭之意，非苟逼蹴以取税也，乃以风涛迅险，济急利物耳。后之监领者不达其本，各务己功，或禁遏佗道，或空税江行，案吴兴频岁失稔，今兹尤甚，去之从丰，良田饥棘。埭司责税，依格弗降，旧格新减，尚未议登，格外加倍，将以何术！皇慈恤隐，振廪蠲调；而元懿幸灾榷利，重增困瘼，人而不仁，古今共疾！若事不副言，惧贻谴诘，必百方侵苦，为公贾怨。元懿禀性苛刻，已彰往效；任以物土，譬以狼将羊，其所欲举腹心，亦当虎而冠耳。书云：‘与其有聚敛之臣，宁有盗臣。’此言盗公为损盖微，敛民所害乃大也。愚又以便宜者，盖谓便于公，宜于民也。窃见顷之言便宜者，非能于民力之外，用天分地；率皆即日不宜于民，方来不便于公。名与实反，有乖政体。凡如此等，诚宜深察。”上纳之而止。\u003cbr/\u003e\u003cbr/\u003e     魏主访群臣以安民之术。秘书丞李彪上封事，以为：“豪贵之家，奢僣过度，第宅车服，宜为之等制。”又，国之兴亡，在冢嗣之善恶；冢嗣之善恶，在教谕之得失。高宗文成皇帝尝谓群臣曰：‘朕始学之日，年尚幼冲，情未能专；既临万机，不遑温习。今日思之。岂唯予咎，抑亦师傅之不勤。’尚书李詃免冠谢。此近事之可鉴者也。臣谓宜准古立师傅之官，以训导太子。\u003cbr/\u003e\u003cbr/\u003e     又，汉置常平仓以救匮乏。去岁京师不稔，移民就丰，既废营生，困而后达，又于国体，实有虚损。曷若豫储仓粟，安而给之，岂不愈于驱督老弱餬口千里之外哉！宜析州郡常调九分之二，京师度支岁用之馀，各立官司，年丰籴粟积之于仓，俭则加私之二粜之于人。如此，民必力田以取官绢，积财以取官粟。年登则常积，岁凶则直给。数年之中，谷积而人足，虽灾不为害矣。\u003cbr/\u003e\u003cbr/\u003e     又，宜于河表七州人中，擢其门才，引令赴阙，依中州官比，随能序之。一可以广圣朝均新旧之义，一可以怀江、汉归有道之情。\u003cbr/\u003e\u003cbr/\u003e     又，父子兄弟，异体同气；罪不相及，乃君上之厚恩。至于忧惧相连，固自然之恒理也。无情之人，父兄系狱，子弟无惨惕之容；子弟逃刑，父兄无愧恧之色；宴安荣位，游从自若，车马衣冠，不变华饰；骨肉之恩，岂当然也！臣愚以为父兄有犯，宜令子弟素服肉袒，诣阙请罪。子弟有坐，宜令父兄露板引咎，乞解所司；若职任必要，不宜许者，慰勉留之。如此，足以敦厉凡薄，使人知所耻矣。\u003cbr/\u003e\u003cbr/\u003e     “又，朝臣遭亲丧者，假满赴职。衣锦乘轩，从郊庙之祀；鸣玉垂纟委，同庆赐之燕。伤人子之道，亏天地之经。愚谓凡遭大父母、父母丧者，皆听终服；若无其人，职业有旷者，则优旨慰喻，起令视事，但综司出纳、敷奏而已，国之吉庆，一令无预。其军旅之警，墨□从役，虽愆于礼，事所宜行也。”魏主皆从之。由是公私丰赡，虽时有水旱，而民不困穷。\u003cbr/\u003e\u003cbr/\u003e     魏遣兵击百济，为百济所败。\u003cbr/\u003e\u003cbr/\u003e     永明七年己巳，公元四八九年春，正月，辛亥，上祀南郊，大赦。\u003cbr/\u003e\u003cbr/\u003e     魏主祀南郊，始备大驾。\u003cbr/\u003e\u003cbr/\u003e     壬戌，临川献王映卒。\u003cbr/\u003e\u003cbr/\u003e     初，上为镇西长史，主簿王晏以倾谄为上所亲，自是常在上府。上为太子，晏为中庶子。上之得罪于太祖也，晏称疾自疏。及即位，为丹阳尹，意任如旧，朝夕进见，议论朝事；自豫章王嶷及王俭皆降意接之。二月，壬寅，出为江州刺史；晏不愿外出，复留为吏部尚书。三月，甲寅，立皇子子岳为临贺王，子峻为广汉王，子琳为宣城王，子珉为义安王。\u003cbr/\u003e\u003cbr/\u003e     夏，四月，丁丑，魏主诏曰：“升楼散物以赍百姓，至使人马腾践，多有伤毁；今可断之，以本所费之物，赐老疾贫独者。”\u003cbr/\u003e\u003cbr/\u003e     丁亥，魏主如灵泉池，遂如方山；己丑，还宫。\u003cbr/\u003e\u003cbr/\u003e     上优礼南昌文宪公王俭，诏三日一还朝，尚书令史出外谘事。上犹以往来烦数，复诏俭还尚书下省，月听十日出外。俭固求解选。诏改中书监，参掌选事。\u003cbr/\u003e\u003cbr/\u003e     五月，乙巳，俭卒。王晏既领选，权行台阁，与俭颇不平。礼官欲依王导，谥俭为文献。晏启上曰：“导乃得此谥；但宋氏以来，不加异姓。”出，谓亲人曰：“平头宪’事已行矣。”\u003cbr/\u003e\u003cbr/\u003e     徐湛之之死也，其孙孝嗣在孕得免。八岁，袭爵枝江县公，尚宋康乐公主。及上即位，孝嗣为御史中丞，风仪端简。王俭谓人曰：“徐孝嗣将来必为宰相。”上尝问俭：“谁可继卿者？”俭曰：“臣东都之日，其在徐孝嗣乎！”俭卒，孝嗣时为吴兴太守，征为五兵尚书。\u003cbr/\u003e\u003cbr/\u003e     庚戌，魏主祭方泽。\u003cbr/\u003e\u003cbr/\u003e     上欲用领军王奂为尚书令，以问王晏。晏与奂不相能，对曰：“柳世隆有勋望，恐不宜在奂后。”甲子，以尚书左仆射柳世隆为尚书令，王奂为左仆射。\u003cbr/\u003e\u003cbr/\u003e     六月，丁亥，上如琅邪城。\u003cbr/\u003e\u003cbr/\u003e     魏怀朔镇将汝阴灵王天赐，长安镇都大将、雍州刺史南安惠王桢，皆坐脏当死。冯太后及魏主临皇信堂，引见王公，太后令曰：“卿等以为当存亲以毁令邪？当灭亲以明法邪？”群臣皆言：“二王，景穆皇帝之子，宜蒙矜恕。”太后不应。魏主乃下诏，称：“二王所犯难恕，而太皇太后追惟高宗孔怀之恩；且南安王事母孝谨，闻于中外，并特免死，削夺官爵，禁锢终身。”初，魏朝闻桢贪暴，遣中散闾文祖诣长安察之，文祖受桢赂，为之隐；事觉，文祖亦抵罪。冯太后谓群臣曰：“文祖前自谓廉，今竟犯法。以此言之，人心信不可知！”魏主曰：“古有待放之臣。卿等自审不胜贪心者，听辞位归第。”宰官、中散慕容契进曰：“小人之心无常，而帝王之法有常；以无常之心奉有常之法，非所克堪，乞从退黜。”魏主曰：“契知心不可常，则知贪之可恶矣，何必求退！”迁宰官令。契，白曜之弟子也。\u003cbr/\u003e\u003cbr/\u003e     秋，七月，丙寅，魏主如灵泉池。\u003cbr/\u003e\u003cbr/\u003e     魏主使群臣议，“久与齐绝，今欲通使，何如？”尚书游明根曰：“朝廷不遣使者，又筑醴阳深入彼境，皆直在萧赜。不复追使，不亦可乎！”魏主从之。八月，乙亥，遣兼员外散骑常侍邢产等来聘。\u003cbr/\u003e\u003cbr/\u003e     九月，魏出宫人以赐北镇人贫无妻者。\u003cbr/\u003e\u003cbr/\u003e     冬，十一月，己未，魏安丰匡王猛卒。\u003cbr/\u003e\u003cbr/\u003e     十二月，丙子，魏河东王苟颓卒。\u003cbr/\u003e\u003cbr/\u003e     平南参军颜幼明等聘于魏。\u003cbr/\u003e\u003cbr/\u003e     魏以尚书令尉元为司徒，左仆射穆亮为司空。\u003cbr/\u003e\u003cbr/\u003e     豫章王嶷自以地位隆重，深怀退素，是岁，启求还第；上令其世子子廉代镇东府。\u003cbr/\u003e\u003cbr/\u003e     太子詹事张绪领扬州中正，长沙王晃属用吴兴闻人邕为州议曹，绪不许。晃使书佐固请，绪正色曰：“此是身家州乡，殿下何得见逼！”\u003cbr/\u003e\u003cbr/\u003e     侍中江斅为都官尚书。中书舍人纪僧真得幸于上，容表有士风，请于上曰：“臣出自本县武吏，邀逢圣时，阶荣至此；为儿昏得荀昭光女，即时无复所须，唯就陛下乞作士大夫。”上曰：“此由江斅、谢瀹，我不得措意，可自诣之。”僧真承旨诣斅，登榻坐定，斅顾命左右曰：“移吾床远客！”僧真丧气而退，告上曰：“士大夫故非天子所命！”斅，湛之孙；瀹，杅之弟也。\u003cbr/\u003e\u003cbr/\u003e     柔然别帅叱吕勤帅众降魏。","cnt":0,"sort":6630080,"author":"司马光","prev":"6630079.html","next":"6630081.html","book_title":"资治通鉴","updateTimeFmt":"2024-03-28 17:25:38","category":"都市小说"}