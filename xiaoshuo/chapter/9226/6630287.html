{"id":0,"code":"6630287.html","title":"第564章 (1)","latest_chapter_name":"正文 第800章 (3)","xiao_shuo_code":"9226","content":"\u003cbr/\u003e\u003cbr/\u003e    唐纪二十七（起阏逢摄提格，尽强圉大荒落，凡四年）\u003cbr/\u003e\u003cbr/\u003e     玄宗至道大圣大明孝皇帝上之中\u003cbr/\u003e\u003cbr/\u003e     开元二年甲寅，公元七一四年春，正月，壬申，制：“选京官有才识者除都督、刺史，都督、刺史有政迹者除京官，使出入常均，永为恒式。”\u003cbr/\u003e\u003cbr/\u003e     己卯，以卢怀慎检校黄门监。\u003cbr/\u003e\u003cbr/\u003e     旧制，雅俗之乐，皆隶太常。上精晓音律，以太常礼乐之司，不应典倡优杂伎；乃更置左右教坊以教俗乐，命右骁卫将军范及为之使。又选乐工数百人，自教法曲于梨园，谓之“皇帝梨园弟子”。又教宫女使习之。又选伎女，置宜春院，给赐其家。礼部侍郎张廷珪、酸枣尉袁楚客皆上疏，以为：“上春秋鼎盛，宜崇经术，迩端士，尚朴素，深以悦郑声、好游猎为戒。”上虽不能用，欲开言路，咸嘉赏之。\u003cbr/\u003e\u003cbr/\u003e     中宗以来，贵戚争营佛寺，奏度人为僧，兼以伪妄；富户强丁多削发以避徭役，所在充满。姚崇上言：“佛图澄不能存赵，鸠摩罗什不能存秦，齐襄、梁武，未免祸殃。但使苍生安乐，即是佛身；何用妄度奸人，使坏正法！”上从之。丙寅，命有司沙汰天下僧尼，以伪妄还俗者万二千馀人。\u003cbr/\u003e\u003cbr/\u003e     初，营州都督治柳城以镇抚奚、契丹，则天之世，都督赵文翙失政，奚、契丹攻陷之，是后寄治于幽州东渔阳城。或言：“靺韍、奚、靑大欲降唐，正以唐不建营州，无所依投，为默啜所侵扰，故且附之；若唐复建营州，则相帅归化矣。”并州长史、和戎大武等军州节度大使薛讷信之，奏请击契丹，复置营州；上亦以冷陉之役，欲讨契丹。群臣姚崇等多谏。甲申，以讷同紫微黄门三品，将兵击契丹，群臣乃不敢言。\u003cbr/\u003e\u003cbr/\u003e     薛王业之舅王仙童，侵暴百姓，御史弹奏；业为之请，敕紫微、黄门覆按。姚崇、卢怀慎等奏：“仙童罪状明白，御史所言无所枉，不可纵舍。”上从之。由是贵戚束手。\u003cbr/\u003e\u003cbr/\u003e     二月，庚寅朔，太史奏太阳应亏不亏。姚崇表贺，请书之史册；从之。\u003cbr/\u003e\u003cbr/\u003e     乙末，突厥可汗默啜遣其子同俄特勒及妹夫火拔颉利发、石阿失毕将兵围北庭都护府，都护郭虔瓘击败之。同俄单骑逼城下，虔瓘伏壮士于道侧，突起斩之。突厥请悉军中资粮以赎同俄，闻其已死，恸哭而去。\u003cbr/\u003e\u003cbr/\u003e     丁未，敕：“自今所在毋得创建佛寺；旧寺颓坏应葺者，诣有司陈牒检视，然后听之。”\u003cbr/\u003e\u003cbr/\u003e     闰月，以鸿胪少卿、朔方军副大总管王晙兼安北大都护、朔方道行军大总管，令丰安、定远、三受降城及旁侧诸军皆受晙节度。徙大都护府于中受降城，置兵屯田。\u003cbr/\u003e\u003cbr/\u003e     丁卯，复置十道按察使，以益州长史陆象先等为之。\u003cbr/\u003e\u003cbr/\u003e     上思徐有功用法平直，乙亥，以其子大理司直惀为恭陵令。窦孝谌之子光禄卿豳公希瑊等，请以己官爵让惀以报其德，由是惀累迁申王府司马。\u003cbr/\u003e\u003cbr/\u003e     丙子，申王成义请以其府录事阎楚珪为其府参军，上许之。姚崇、卢怀慎上言：“先尝得旨，云王公、驸马有所奏请，非墨敕皆勿行。臣窃以量材授官，当归有司；若缘亲故之恩，得以官爵为惠，踵习近事，实紊纪纲。”事遂寝。由是请谒不行。\u003cbr/\u003e\u003cbr/\u003e     突厥石阿失毕既失同俄，不敢归，癸未，与其妻来奔；以为右卫大将军，封燕北郡王，命其妻曰金山公主。\u003cbr/\u003e\u003cbr/\u003e     或告太子少保刘幽求、太子詹事钟绍京有怨望语，下紫微省按问，幽求等不服。姚崇、卢怀慎、薛讷言于上曰：“幽求等皆功臣，乍就闲职，微有沮丧，人情或然。功业既大，荣宠亦深，一朝下狱，虑惊远听。”戊子，贬幽求为睦州刺史，绍京为果州刺史，紫微侍郎王琚行边军未还，亦坐幽求党贬泽州刺史。\u003cbr/\u003e\u003cbr/\u003e     敕：“涪州刺史周利贞等十三人，皆天后时酷吏，比周兴等情状差轻，宜放归草泽，终身勿齿。”西突厥十姓酋长都担叛。三月，己亥，碛西节度使阿史那献克碎叶等镇，擒斩都担，降其部落二万馀帐。\u003cbr/\u003e\u003cbr/\u003e     御史中丞姜晦以宗楚客等改中宗遗诏，青州刺史韦安石、太子宾客韦嗣立、刑部尚书赵彦昭、特进致仕李峤，于时同为宰相，不能匡正，令监察御史郭震弹之；且言彦昭拜巫赵氏为姑，蒙妇人服，与妻乘车诣其家。甲辰，贬安石为沔州别驾，嗣立为岳州别驾，彦昭为袁州别驾，峤为滁州别驾。安石至沔州，晦又奏安石尝检校定陵，盗隐官物，下州征赃。安石叹曰：“此只应须我死耳。”愤恚而卒。晦，皎之弟也。\u003cbr/\u003e\u003cbr/\u003e     毁天枢，发匠熔其铜铁，历月不尽。先是，韦后亦于天街作石台，高数丈，以颂功德，至是并毁之。\u003cbr/\u003e\u003cbr/\u003e     夏，四月，辛巳，突厥可汗默啜复遣使求昏，自称“乾和永清太驸马、天上得果报天男、突厥圣天骨咄禄可汗”。\u003cbr/\u003e\u003cbr/\u003e     五月，己丑，以岁饥，悉罢员外、试、检校官，自今非战功及别敕，毋得注拟。\u003cbr/\u003e\u003cbr/\u003e     己酉，吐蕃相坌达延遗宰相书，请先遣解琬至河源正二国封疆，然后结盟。琬尝为朔方大总管，故吐蕃请之。前此琬以金紫光禄大夫致仕，复召拜左散骑常侍而遣之。又命宰相复坌达延书，招怀之。琬上言：“吐蕃必阴怀叛计，请预屯兵十万于秦、渭等州以备之。”\u003cbr/\u003e\u003cbr/\u003e     黄门监魏知古，本起小吏，因姚崇引荐，以至同为相。崇意轻之，请知古摄吏部尚书、知东都选事，遣吏部尚书宋瓃于门下过官；知古衔之。崇二子分司东都，恃其父有德于知古，颇招权请托；知古归，悉以闻。他日，上从容问崇：“卿子才性何如？今何官也？”崇揣知上意，对曰：“臣有三子，两在东都，为人多欲而不谨，是必以事干魏知古，臣未及问之耳。”上始以崇必为其子隐，及闻崇奏，喜问：“卿安从知之？”对曰：“知古微时，臣卵而翼之。臣子愚，以为知古必德臣，容其为非，故敢干之耳。”上于是以崇为无私，而薄知古负崇，欲斥之。崇固请曰：“臣子无状，挠陛下法，陛下赦其罪，已幸矣；苟因臣逐知古，天下必以陛下为私于臣，累圣政矣。”上久乃许之。辛亥，知古罢为工部尚书。\u003cbr/\u003e\u003cbr/\u003e     宋王成器，申王成义，上之兄也；岐王范，薛王业，上之弟也；豳王守礼，上之从兄也。上素友爱，近世帝王莫能及。初即位，为长枕大被，与兄弟同寝。诸王每旦朝于侧门，退则相从宴饮、斗鸡、击球，或猎于近郊，游赏别墅，中使存问相望于道。上听朝罢，多从诸王游，在禁中，拜跪如家人礼，饮食起居，相与同之。于殿中设五幄，与诸王更处其中，谓之五王帐。或讲论赋诗，间以饮酒、博弈、游猎，或自执丝竹；成器善笛，范善琵琶，与上共奏之。诸王或有疾，上为之终日不食，终夜不寝。业尝疾，上方临朝，须臾之间，使者十返。上亲为业煮药，回飙吹火，误爇上须，左右惊救之。上曰：“但使王饮此药而愈，须何足惜！”成器尤恭慎，未尝议及时政，与人交结；上愈信重之，故谗间之言无自而入。然专以衣食声色畜养娱乐之，不任以职事。群臣以成器等地逼，请循故事出刺外州。六月，丁巳，以宋王成器兼岐州刺史，申王成义兼幽州刺史，幽王守礼兼虢州刺史，令到官但领大纲，自馀州务，皆委上佐主之。是后诸王为都护、都督、刺史者并准此。\u003cbr/\u003e\u003cbr/\u003e     丙寅，吐蕃使其宰相尚钦藏来献盟书。\u003cbr/\u003e\u003cbr/\u003e     上以风俗奢靡，秋，七月，乙未，制：“乘舆服御、金银器玩，宜令有司销毁，以供军国之用；其珠玉、锦绣，焚于殿前；后妃以下，皆毋得服珠玉锦绣。”戊戌，敕：“百官所服带及酒器、马衔、镫，三品以上，听饰以玉，四品以金，五品以银，自馀皆禁之；妇人服饰从其夫、子。其旧成锦绣，听染为皂。自今天下更毋得采珠玉，织锦绣等物，违者杖一百，工人减一等。”罢两京织锦坊。\u003cbr/\u003e\u003cbr/\u003e     臣光曰：明皇之始欲为治，能自刻厉节俭如此，晚节犹以奢败。甚哉奢靡之易以溺人也！《诗》云：“靡不有初，鲜克有终。”可不慎哉！\u003cbr/\u003e\u003cbr/\u003e     薛讷与左临门卫将军杜宾客、定州刺史崔宣道等将兵六万出檀州击契丹。宾客以为“士卒盛夏负戈甲，赍资粮，深入寇境，难以成功。”讷曰：“盛夏草肥，羔犊孳息，因粮于敌，正得天时，一举灭虏，不可失也。”行至滦水山峡中，契丹伏兵遮其前后，从山上击之。唐兵大败，死者什八九。讷与数十骑突围得免，虏中嗤之，谓之“薛婆。”崔宣道将后军，闻讷败，亦走。讷归罪于宣道及胡将李思敬等八人，制悉斩之于幽州。庚子，敕免讷死，削除其官爵；独赦杜宾客之罪。\u003cbr/\u003e\u003cbr/\u003e     壬寅，以北庭都护郭虔瓘为凉州刺史、河西诸军州节度使。\u003cbr/\u003e\u003cbr/\u003e     果州刺史钟绍京心怨望，数上疏妄陈休咎；乙巳，贬溱州刺史。\u003cbr/\u003e\u003cbr/\u003e     丁未，房州刺史襄王重茂薨。辍朝三日，追谥曰殇皇帝。\u003cbr/\u003e\u003cbr/\u003e     戊申，禁百官家毋得与僧、尼、道士往还。壬子，禁人间铸佛、写经。\u003cbr/\u003e\u003cbr/\u003e     宋王成器等请献兴庆坊宅为离宫；甲寅，制许之，始作兴庆宫，仍各赐成器等宅，环于宫侧。又于宫西南置楼，题其西曰“花萼相辉之楼”，南曰“勤政务本之楼”。上或登楼，闻王奏乐，则召升楼同宴，或幸其所居尽欢，赏赉优渥。\u003cbr/\u003e\u003cbr/\u003e     乙卯，以岐王范兼绛州刺史，薛王业兼同州刺史。仍敕宋王以下每季二人入朝，周而复始。民间讹言上采择女子以充掖庭。上闻之，八月，乙丑，令有司具车牛于崇明门，自选后宫无用者载还其家；敕曰：“燕寝之内，尚令罢遣；闾阎之间，足可知悉。”\u003cbr/\u003e\u003cbr/\u003e     乙亥，吐蕃将坌达延、乞力徐帅众十万寇临洮，军兰州，至于渭源，掠取牧马。命薛讷白衣摄左羽林将军，为陇右防御使。以右骁卫将军常乐郭知运为副使，与太仆少卿王晙帅兵击之。辛巳，大募勇士，诣河、陇就讷教习。\u003cbr/\u003e\u003cbr/\u003e     初，鄯州都督杨矩以九曲之地与吐蕃，其地肥饶。吐蕃就之畜牧，因以入寇，矩悔惧自杀。\u003cbr/\u003e\u003cbr/\u003e     乙酉，太子宾客薛谦光献武后所制《豫州鼎铭》，其末云：“上玄降鉴，方建隆基。”以为上受命之符。姚崇表贺，且请宣示史官，颁告中外。\u003cbr/\u003e\u003cbr/\u003e     臣光曰：日食不验，太史之过也；而君臣相贺，是诬天也。采偶然之文以为符命，小臣之谄也；而宰相因而实之，是侮其君也。上诬于天，下侮其君，以明皇之明，姚崇之贤，犹不免于是，岂不惜哉！\u003cbr/\u003e\u003cbr/\u003e     九月，戊申，上幸骊山温汤。\u003cbr/\u003e\u003cbr/\u003e     敕以岁稔伤农，令诸州修常平仓法；江、岭、淮、浙、剑南地下湿，不堪贮积，不在此例。\u003cbr/\u003e\u003cbr/\u003e     突厥可汗默啜衰老，昏虐愈甚；壬子，葛逻禄等部落诣凉州降。\u003cbr/\u003e\u003cbr/\u003e     冬，十月，吐蕃复寇渭源。丙辰，上下诏欲亲征，发兵十馀万人，马四万匹。\u003cbr/\u003e\u003cbr/\u003e     戊午，上还宫。\u003cbr/\u003e\u003cbr/\u003e     甲子，薛讷与吐蕃战于武街，大破之。时太仆少卿陇右群牧使王晙帅所部二千人与讷会击吐蕃。坌达延将吐蕃十万屯大来谷，选勇士七百，衣胡服，夜袭之，多置鼓角于其后五里，前军遇敌大呼，后人鸣鼓角以应之。虏以为大军至，惊惧，自相杀伤，死者万计。讷时在武街，去大来谷二十里，虏军塞其中间；晙复夜出兵袭之，虏大溃，始得与讷军合。同追奔至洮水，复战于长城堡，又败之，前后杀获数万人。丰安军使王海宾战死。乙丑，敕罢亲征。\u003cbr/\u003e\u003cbr/\u003e     戊辰，姚崇、卢怀慎等奏：“顷者吐蕃以河为境，神龙中尚公主，遂逾河筑城，置独山、九曲两军，去积石三百里，又于河上造桥。今吐蕃既叛，宜毁桥拔城。”从之。\u003cbr/\u003e\u003cbr/\u003e     以王海宾之子忠嗣为朝散大夫、尚辇奉御，养之宫中。\u003cbr/\u003e\u003cbr/\u003e     己巳，突厥可汗默啜又遣使求昏，上许以来岁迎公主。\u003cbr/\u003e\u003cbr/\u003e     突厥十姓胡禄屋等诸部诣北庭请降，命都护郭虔瓘抚存之。\u003cbr/\u003e\u003cbr/\u003e     乙酉，命左骁卫郎将尉迟瑰使于吐蕃，宣慰金城公主。吐蕃遣其大臣宗俄因矛至洮水请和，用敌国礼；上不许。自是连岁犯边。\u003cbr/\u003e\u003cbr/\u003e     十一月，辛卯，葬殇皇帝。\u003cbr/\u003e\u003cbr/\u003e     丙申，遣左散骑常侍解琬诣北庭宣慰突厥降者，随便宜区处。\u003cbr/\u003e\u003cbr/\u003e     十二月，壬戌，沙陀金山入朝。\u003cbr/\u003e\u003cbr/\u003e     甲子，置陇右节度大使，领鄯、奉、河、渭、兰、临、武、洮、岷、郭、叠、宕十二州，以陇右防御副使郭知运为之。\u003cbr/\u003e\u003cbr/\u003e     乙丑，立皇子嗣真为鄫王，嗣初为鄂王，嗣玄为鄄王。辛巳，立郢王嗣谦为皇太子。嗣真，上之长子，母曰刘华妃。嗣谦，次子也，母曰赵丽妃；丽妃以倡进，有宠于上，故立之。\u003cbr/\u003e\u003cbr/\u003e     是岁，置幽州节度、经略、镇守大使，领幽、易、平、檀、妫、燕六州。\u003cbr/\u003e\u003cbr/\u003e     突骑施可汗守忠之弟遮弩恨所分部落少于其兄，遂叛入突厥，请为乡导，以伐守忠。默啜遣兵二万击守忠，虏之而还。谓遮弩曰：“汝叛其兄，何有于我！”遂并杀之。\u003cbr/\u003e\u003cbr/\u003e     开元三年乙卯，公元七一五年春，正月，癸卯，以卢怀慎检校吏部尚书兼黄门监。怀慎清谨俭素，不营资产，虽贵为卿相，所得俸赐，随散亲旧。妻子不免饥寒，所居不蔽风雨。\u003cbr/\u003e\u003cbr/\u003e     姚崇尝有子丧，谒告十馀日，政事委积。怀慎不能决，惶恐入谢于上。上曰：“朕以天下事委姚崇，以卿坐镇雅俗耳。”崇既出，须臾，裁决俱尽，颇有得色，顾谓紫微舍人齐澣曰：“余为相，可比何人？”澣未对，崇曰：“何如管、晏？”澣曰：“管、晏之法虽不能施于后，犹能没身。公所为法，随复更之，似不及也。”崇曰：“然则竟如何？”澣曰：“公可谓救时之相耳。”崇喜，投笔曰：“救时之相，岂易得乎！”\u003cbr/\u003e\u003cbr/\u003e     怀慎与崇同为相，自以才不及崇，每事推之，时人谓之“伴食宰相。”","cnt":0,"sort":6630287,"author":"司马光","prev":"6630286.html","next":"6630288.html","book_title":"资治通鉴","updateTimeFmt":"2024-03-28 17:25:38","category":"都市小说"}