{"id":0,"code":"6629756.html","title":"第36章 (2)","latest_chapter_name":"正文 第800章 (3)","xiao_shuo_code":"9226","content":"\u003cbr/\u003e\u003cbr/\u003e    胶西、胶东、菑川王各引兵归国。胶西王徒跣、席藁、饮水谢太后。王太子德曰：“汉兵还，臣观之，已罢，可袭，愿收王馀兵击之！不胜而逃入海，未晚也。”王曰：“吾士卒皆已坏，不可用。”弓高侯韩颓当遗胶西王书曰：“奉诏诛不义，降者赦除其罪，复故；不降者灭之。王何处？须以从事。”王肉袒叩头，诣汉军壁谒曰：“臣卬奉法不谨，惊骇百姓，乃苦将军远道至于穷国，敢请菹醢之罪！”弓高侯执金鼓见之曰：“王苦军事，愿闻王发兵状。”王顿首膝行，对曰：“今者晁错天子用事臣，变更高皇帝法令，侵夺诸侯地。卬等以为不义，恐其败乱天下，七国发兵且诛错。今闻错已诛，卬等谨已罢兵归。”将军曰：“王苟以错为不善，何不以闻？及未有诏、虎符，擅发兵击义国？以此观之，意非徒欲诛错也。”乃出诏书，为王读之，曰：“王其自图！”王曰：“如卬等死有馀罪！”遂自杀，太后、太子皆死。胶东王、菑川王、济南王皆伏诛。\u003cbr/\u003e\u003cbr/\u003e     郦将军兵至赵，赵王引兵还邯郸城守。郦寄攻之，七月不能下。匈奴闻吴、楚败，亦不肯入边。栾布破齐还，并兵引水灌赵城。城坏，王遂自杀。\u003cbr/\u003e\u003cbr/\u003e     帝以齐首善，以迫劫有谋，非其罪也，召立齐孝王太子寿，是为懿王。\u003cbr/\u003e\u003cbr/\u003e     济北王亦欲自杀，幸全其妻子。齐人公孙玴谓济北王曰：“臣请试为大王明说梁王，通意天子；说而不用，死未晚也。”公孙玴遂见梁王曰：“夫济北之地，东接强齐，南牵吴、越，北胁燕、赵。此四分五裂之国。权不足以自守，劲不足以捍寇，又非有奇怪云以待难也；虽坠言于吴，非其正计也。乡使济北见情实，示不从之端，则吴必先历齐，毕济北，招燕、赵而总之，如此，则山东之从结而无隙矣。今吴王连诸侯之兵，驱白徒之众，西与天子急衡，济北独底节不下；使吴失与而无助，跬步独进，瓦解土崩，破败而不救者，未必非济北之力也。夫以区区之济北而与诸侯争强，是以羔犊之弱而抜虎狼之敌也。守职不桡，可谓诚一矣。功义如此，尚见疑于上，胁肩低首，累足抚衿，使有自悔不前之心，非社稷之利也。臣恐藩臣守职者疑之。臣窃料之，能历西山，径长乐，抵未央，攘袂而正议者，独大王耳。上有全亡之功，下有安百姓之名，德沦于骨髓，恩加于无穷，愿大王留意详惟之。”孝王大悦，使人驰以闻；济北王得不坐，徙封于菑川。\u003cbr/\u003e\u003cbr/\u003e     河间王太傅卫绾击吴、楚有功，拜为中尉。绾以中郎将事文帝，醇谨无它。上为太子时，召文帝左右饮，而绾称病不行。文帝且崩，属上曰：“绾长者，善遇之。”故上亦宠任焉。\u003cbr/\u003e\u003cbr/\u003e     夏，六月，乙亥，诏：“吏民为吴王濞等所诖误当坐及逋逃亡军者，皆赦之。”帝欲以吴王弟德哀侯广之子续吴，以楚元王子礼续楚。窦太后曰：“吴王，老人也，宜为宗室顺善；今乃首率七国纷乱天下，奈何续其后！”不许吴，许立楚后。乙亥，徙淮阳王馀为鲁王；南王非为江都王，王故吴地；立宗正礼为楚王；立皇子端为胶西王，胜为中山王。\u003cbr/\u003e\u003cbr/\u003e     四年戊子，公元前一五三年春，复置关，用传出入。\u003cbr/\u003e\u003cbr/\u003e     夏，四月，己巳，立子荣为皇太子，彻为胶东王。\u003cbr/\u003e\u003cbr/\u003e     六月，赦天下。\u003cbr/\u003e\u003cbr/\u003e     秋，七月，临江王阏薨。\u003cbr/\u003e\u003cbr/\u003e     冬，十月，戊戌晦，日有食之。\u003cbr/\u003e\u003cbr/\u003e     初，吴、楚七国反，吴使者至淮南，淮南王欲发兵应之。其相曰：“王必欲应吴，臣愿为将。”王乃属之。相已将兵，因城守，不听王而为汉，汉亦使曲城侯将兵救淮南，以故得完。\u003cbr/\u003e\u003cbr/\u003e     吴使者至庐江，庐江王不应，而往来使越。至衡山，衡山王坚守无二心。及吴、楚已破，衡山王入朝。上以为贞信，劳苦之，曰：“南方卑湿。”徙王王于济北以褒之。庐江王以边越，数使使相交，徙为衡山王，王江北。\u003cbr/\u003e\u003cbr/\u003e     五年己丑，公元前一五二年春，正月，作阳陵邑。夏，募民徙阳陵，赐钱二十万。\u003cbr/\u003e\u003cbr/\u003e     遣公主嫁匈奴单于。\u003cbr/\u003e\u003cbr/\u003e     徙广川王彭祖为赵王。\u003cbr/\u003e\u003cbr/\u003e     济北贞王勃薨。\u003cbr/\u003e\u003cbr/\u003e     六年庚寅，公元前一五一年冬，十二月，雷，霖雨。\u003cbr/\u003e\u003cbr/\u003e     初，上为太子，薄太后以薄氏女为妃；及即位，为皇后，无宠。秋，九月，皇后薄氏废。\u003cbr/\u003e\u003cbr/\u003e     楚文王礼薨。\u003cbr/\u003e\u003cbr/\u003e     初，燕王臧荼有孙女曰臧儿，嫁为槐里王仲妻，生男信与两女而仲死；更嫁长陵田氏，生男蚡、胜。文帝时，臧儿长女为金王孙妇，生女俗。臧儿卜筮之，曰：“两女皆当贵。”臧儿乃夺金氏妇，金氏怒，不肯予决；内之太子宫，生男彻。彻方在身时，王夫人梦日入其怀。\u003cbr/\u003e\u003cbr/\u003e     及帝即位，长男荣为太子。其母栗姬，齐人也。长公主嫖欲以女嫁太子，栗姬以后宫诸美人皆因长公主见帝，故怒而不许；长公主欲与王夫人男彻，王夫人许之。由是长公主日谗栗姬而誉王夫人男之美；帝亦自贤之，又有曩者所梦日符，计未有所定。王夫人知帝嗛栗姬，因怒未解，阴使人趣大行请立栗姬为皇后。帝怒曰：“是而所宜言邪！”遂按诛大行。\u003cbr/\u003e\u003cbr/\u003e     七年辛卯，公元前一五零年冬，十一月，己酉，废太子荣为临江王。太子太傅窦婴力争不能得，乃谢病免。栗姬恚恨而死。\u003cbr/\u003e\u003cbr/\u003e     庚寅晦，日有食之。\u003cbr/\u003e\u003cbr/\u003e     二月，丞相陶青免。乙巳，太尉周亚夫为丞相。罢太尉官。\u003cbr/\u003e\u003cbr/\u003e     夏，四月，乙巳，立皇后王氏。\u003cbr/\u003e\u003cbr/\u003e     丁巳，立胶东王彻为皇太子。\u003cbr/\u003e\u003cbr/\u003e     是岁，以太仆刘舍为御史大夫，济南太守郅都为中尉。始，都为中郎将，敢直谏。尝从入上林，贾姬如厕，野彘卒来入厕。上目都，都不行；上欲自持兵救贾姬。都伏上前曰：“亡一姬，复一姬进，天下所少，宁贾姬等乎！陛下纵自轻，奈宗庙、太后何！”上乃还，彘亦去。太后闻之，赐都金百斤，由此重都。都为人，勇悍公廉，不发私书，问遗无所受，请谒无所听。及为中尉，先严酷，行法不避贵戚。列侯、宗室见都，侧目而视，号曰“苍鹰。”\u003cbr/\u003e\u003cbr/\u003e     中元年壬辰，公元前一四九年夏，四月，乙巳，赦天下。\u003cbr/\u003e\u003cbr/\u003e     地震。衡山原都雨雹，大者尺八寸。\u003cbr/\u003e\u003cbr/\u003e     二年癸巳，公元前一四八年春，二月，匈奴入燕。\u003cbr/\u003e\u003cbr/\u003e     三月，临江王荣坐侵太宗庙壖垣为宫，征诣中尉府对簿。临江王欲得刀笔，为书谢上，而中尉郅都禁吏不予；魏其侯使人间与临江王。临江王既为书谢上，因自杀。窦太后闻之，怒，后竟以危法中都而杀之。\u003cbr/\u003e\u003cbr/\u003e     夏，四月，有星孛于西北。立皇子越为广川王，寄为胶东王。\u003cbr/\u003e\u003cbr/\u003e     秋，九月，甲戌晦，日有食之。\u003cbr/\u003e\u003cbr/\u003e     初，梁孝王以至亲有功，得赐天子旌旗。从千乘万骑，出跸入警。王宠信羊胜、公孙诡，以诡为中尉。胜、诡多奇邪计，欲使王求为汉嗣。栗太子之废也，太后意欲以梁王为嗣，尝因置酒谓帝曰：“安车大驾，用梁王为寄。”帝跪席举身曰：“诺。”罢酒，帝以访诸大臣，大臣袁盎等曰：“不可。昔宋宣公不立子而立弟，以生祸乱，五世不绝。小不忍，害大义，故《春秋》大居正。”由是太后议格，遂不复言。王又尝上书；“愿赐容车之地，径至长乐宫，自梁国士众筑作甬道朝太后。”袁盎等皆建以为不可。\u003cbr/\u003e\u003cbr/\u003e     梁王由此怨袁盎及议臣，乃与羊胜、公孙诡谋，阴使人刺杀袁盎及他议臣十馀人。贼未得也，于是天子意梁；逐贼，果梁所为。上遣田叔、吕委主往按梁事，捕公孙诡、羊胜；诡、胜匿王后宫，使者十馀辈至梁，责二千石急。梁相轩丘豹及内史韩安国以下举国大索，月馀弗得。安国闻诡、胜匿王所，乃入见王而泣曰：“主辱者臣死。大王无良臣，故纷纷至此。今胜、诡不得，请辞，赐死！”王曰：“何至此！”安国泣数行下，曰：“大王自度于皇帝，孰与临江王亲？”王曰：“弗如也。”安国曰：“临江王鳣长太子，以一言过，废王临江；用宫垣事，卒自杀中尉府。何者？治天下终不用私乱公。今大王列在诸侯，訹邪臣浮说，犯上禁，桡明法。天子以太后故，不忍致法于大王；太后日夜涕泣，幸大王自改，大王终不觉寤。有如太后宫车即晏驾，大王尚谁攀乎？”语未卒，王泣数行而下，谢安国曰：“吾今出胜、诡。”王乃令胜、诡皆自杀，出之。上由此怨望梁王。\u003cbr/\u003e\u003cbr/\u003e     梁王恐，使邹阳入长安，见皇后兄王信说曰：“长君弟得幸于上，后宫莫及；而长君行迹多不循道理者。今袁盎事即究竟，梁王伏诛，太后无所发怒，切齿侧目于贵臣，窃为足下忧之。”长君曰：“为之奈何？”阳曰：“长君诚能精为上言之，得毋竟梁事；长君必固自结于太后，太后厚德长君入于骨髓，而长君之弟幸于两宫，金城之固也。昔者舜之弟象，日以杀舜为事，及舜立为天子，封之于有卑。夫仁人之于兄弟，无藏怒，无宿怨，厚亲爱而已。是以后世称之。以是说天子，徼幸梁事不奏。”长君曰：“诺。”乘间入言之。帝怒稍解。","cnt":0,"sort":6629756,"author":"司马光","prev":"6629755.html","next":"6629757.html","book_title":"资治通鉴","updateTimeFmt":"2024-03-28 17:25:38","category":"都市小说"}