{"id":0,"code":"6630102.html","title":"第379章 (2)","latest_chapter_name":"正文 第800章 (3)","xiao_shuo_code":"9226","content":"\u003cbr/\u003e\u003cbr/\u003e    魏高祖之前，前太傅平阳公丕自晋阳来赴，遂留洛阳。丕年八十馀，历事六世，位极公辅，而还为庶人。魏主以其宗室耆旧，矜而礼之。乙卯，以丕为三老。\u003cbr/\u003e\u003cbr/\u003e     魏扬州刺史任城王澄表请攻钟离，魏主使羽林监敦煌范绍诣寿阳，共量进止。澄曰：“当用兵十万，往来百日，乞朝廷速办粮仗。”绍曰：“今秋已向末，方欲调发，兵仗可集，粮何由致！有兵无粮，何以克敌！”澄沉思良久，曰：“实如卿言”。乃止。\u003cbr/\u003e\u003cbr/\u003e     九月，丁巳，魏主如邺。冬，十月，庚子，还至怀。与宗室近侍射远，帝射三百五十馀步，群臣刻铭以美之。甲辰，还洛阳。\u003cbr/\u003e\u003cbr/\u003e     十一月，己未，立小庙以祭太祖之母，每祭太庙毕，以一太牢祭之。\u003cbr/\u003e\u003cbr/\u003e     甲子，立皇子统为太子。\u003cbr/\u003e\u003cbr/\u003e     魏洛阳宫室始成。\u003cbr/\u003e\u003cbr/\u003e     十二月，将军张嚣之侵魏淮南，取木陵戍；魏任城王澄遣辅国将军成兴击之，甲辰，嚣之败走，魏复取木陵。\u003cbr/\u003e\u003cbr/\u003e     刘季连遣其将李奉伯等拒邓元起，元起与战，互有胜负。久之，奉伯等败，还成都，元起进屯西平。季连驱略居民，闭城固守。元起进屯蒋桥，去成都二十里，留辎重于郫。奉伯等间道袭郫，陷之，军备尽没。元起舍郫，径围州城；城局参军江希之谋以城降，不克而死。\u003cbr/\u003e\u003cbr/\u003e     魏陈留公主寡居，仆射高肇、秦州刺史张彝皆欲尚之，公主许彝而不许肇。肇怒，谮彝于魏主，彝坐沉废累年。\u003cbr/\u003e\u003cbr/\u003e     是岁，江东大旱，米斗五千，民多饿死。\u003cbr/\u003e\u003cbr/\u003e     天监二年癸未，公元五零三年春，正月，乙卯，以尚书仆射沈约为左仆射，吏部尚书范云为右仆射，尚书令王亮为左光禄大夫。丙辰，亮坐正旦诈疾不登殿，削爵，废为庶人。\u003cbr/\u003e\u003cbr/\u003e     乙亥，魏主耕籍田。\u003cbr/\u003e\u003cbr/\u003e     魏梁州氐杨会叛，行梁州事杨椿等讨之。\u003cbr/\u003e\u003cbr/\u003e     成都城中食尽，升米三千，人相食。刘季连食粥累月，计无所出。上遣主书赵景悦宣诏受季连降，季连肉袒请罪。邓元起迁季连于城外，俄而造焉，待之以礼。季连谢曰：“早知如此，岂有前日之事！”郫城亦降。元起诛李奉伯等，送季连诣建康。\u003cbr/\u003e\u003cbr/\u003e     初，元起在道，惧事不集，无以为赏，士之至者皆许以辟命，于是受别驾、治中檄者将二千人。\u003cbr/\u003e\u003cbr/\u003e     季连至建康，入东掖门，数步一稽颡，以至上前。上笑曰：“卿欲慕刘备，而曾不及公孙述，岂无卧龙之臣邪！”赦为庶人。\u003cbr/\u003e\u003cbr/\u003e     三月，己巳，魏皇后蚕于北郊。\u003cbr/\u003e\u003cbr/\u003e     庚辰，魏扬州刺史任城王澄遣长风戍主奇道显入寇，取阴山、白穢二戍。\u003cbr/\u003e\u003cbr/\u003e     萧宝寅伏于魏阙之下，请兵伐梁，虽暴风大雨，终不暂移；会陈伯之降魏，亦请兵自效。魏主乃引八坐、门下入定议。夏，四月，癸未朔，以宝寅为都督东扬等三州诸军事、镇东将军、扬州刺史、丹阳公、齐王，礼赐甚厚，配兵一万，令屯东城；以伯之为都督淮南诸军事、平南将军、江州刺史，屯阳石，俟秋冬大举。宝寅明当拜命，自夜恸哭至晨。魏人又听宝寅募四方壮勇，得数千人，以颜文智、华文荣等六人皆为将军、军主。宝寅志性雅重，过期犹绝酒肉，惨形悴色，蔬食粗衣，未尝嬉笑。\u003cbr/\u003e\u003cbr/\u003e     癸卯，蔡法度上《梁律》二十卷、《令》三十卷、《科》四十卷。诏班行之。\u003cbr/\u003e\u003cbr/\u003e     五月，丁巳，霄城文侯范云卒。云尽心事上，知无不为，临繁处剧，精力过人。及卒，众谓沈约宜当枢管，上以约轻易，不如尚书左丞徐勉，乃以勉及右卫将军汝南周舍同参国政。舍雅量不及勉，而清简过之，两人俱称贤相，常留省内，罕得休下。勉或时还宅，群犬惊吠；每有表奏，辄焚其稿。舍预机密二十馀年，未尝离左右，国史、诏诰、仪体、法律、军旅谋谟皆掌之。与人言谑，终日不绝，而竟不漏泄机事，众尤服之。\u003cbr/\u003e\u003cbr/\u003e     壬申，断诸郡县献奉二宫，惟诸州及会稽许贡任士，若非地产，亦不得贡。\u003cbr/\u003e\u003cbr/\u003e     甲戌，魏扬椿等大破叛氐，斩首数千级。\u003cbr/\u003e\u003cbr/\u003e     六月，壬午朔，魏立皇弟悦为汝南王。\u003cbr/\u003e\u003cbr/\u003e     魏扬州刺史任城王澄表称：“萧衍频断东关，欲令漴湖泛溢以灌淮南诸戍。吴、楚便水，且灌且掠，淮南之地将非国有。寿阳去江五百馀里，众庶惶惶，并惧水害，脱乘民之愿，攻敌之虚，豫勒诸州，纂集士马，首秋大集，应机经略，虽混壹不能必果，江西自是无虞矣。”丙戌，魏发冀、定、瀛、相、并、济六州二万人，马一千五百匹，令仲秋之中毕会淮南，并寿阳先兵三万，委澄经略；萧宝寅、陈伯之皆受澄节度。\u003cbr/\u003e\u003cbr/\u003e     谢杅轻舟出诣阙，诏以为侍中、司徒、尚书令。杅辞脚疾不堪拜谒，角巾自舆诣云龙门谢。诏见于华林园，乘小车就席。明旦，上幸杅宅，宴语尽欢。杅固陈本志，不许；因请自还东迎母，许之。临发，上复临幸，赋诗饯别；王人送迎，相望于道。及还，诏起府于旧，礼遇优异。杅素惮烦，不省职事，众颇失望。\u003cbr/\u003e\u003cbr/\u003e     甲午，以中书监王莹为尚书右仆射。\u003cbr/\u003e\u003cbr/\u003e     秋，七月，乙卯，魏平阳平公丕卒。\u003cbr/\u003e\u003cbr/\u003e     魏既罢盐池之禁，而其利皆为富强所专。庚午，复收盐池利入公。\u003cbr/\u003e\u003cbr/\u003e     辛未，魏以彭城王勰为太师；勰固辞。魏主赐诏敦谕，又为家人书，祈请恳至；勰不得已受命。\u003cbr/\u003e\u003cbr/\u003e     八月，庚子，魏以镇南将军元英都督征义阳诸军事。司州刺史蔡道恭闻魏军将至，遣骁骑将军杨由帅城外居民三千馀家保贤首山，为三栅。冬，十月，元英勒诸军围贤首栅，栅民任马驹斩由降魏。任城王澄命统军党法宗、傅竖眼、太原王神念等分兵寇东关、大岘、淮陵、九山，高祖珍将兵三千骑为游军，澄以大军继其后。坚眼，灵越之子也。魏人拔关要、颍川、大岘三城，白塔、牵城、清溪皆溃。徐州刺史司马明素将三千救九山，徐州长史潘伯邻据淮陵，宁朔将军王燮保焦城。党法宗等进拔焦城，破淮陵，十一月，壬午，擒明素，斩伯邻。\u003cbr/\u003e\u003cbr/\u003e     先是，南梁太守冯道根戍阜陵，初到，修城隍，远斥侯，如敌将至，众颇笑之。道根曰：“怯防勇战，此之谓也。”城未毕，党法宗等众二万奄至城下，众皆失色。道根命大开门，缓服登城，选精锐二百人出与魏兵战，破之。魏人见其意思闲暇，战又不利，遂引去。道根将百骑击高祖珍，破之。魏诸军粮运绝，引退。以道根为豫州刺史。\u003cbr/\u003e\u003cbr/\u003e     武兴安王杨集始卒。己未，魏立其世子绍先为武兴王。绍先幼，国事决于二叔父集起、集义。\u003cbr/\u003e\u003cbr/\u003e     乙亥，尚书左仆射沈约以母忧去职。\u003cbr/\u003e\u003cbr/\u003e     魏既迁洛阳，北边荒远，因以饥馑，百姓困弊。魏主加尚书左仆射源怀侍中、行台，使持节巡行北边六镇、恒、燕、朔三州，赈给贫乏，考论殿最，事之得失皆先决后闻。怀通济有无，饥民赖之。沃野镇将于祚，皇后之世父，与怀通婚。时于劲方用事，势倾朝野，祚颇有受纳。怀将入镇，祚郊迎道左，怀不与语，即劾奏免官。怀朔镇将元尼须与怀旧交，贪秽狼籍，置酒请怀，谓怀曰：“命之长短，系卿之口，岂可不要宽贷！”怀曰：“今日源怀与故人饮酒之坐，非鞫狱之所也。明日公庭始为使者检镇将罪状之处耳。”尼须挥泪无以对，竟按劾抵罪。怀又奏：“边镇事少而置官猥多，沃野一镇自将以下八百馀人；请一切五分损二。”魏主从之。\u003cbr/\u003e\u003cbr/\u003e     乙酉，将军吴子阳与魏元英战于白沙，子阳败绩。\u003cbr/\u003e\u003cbr/\u003e     魏东荆州蛮樊素安作乱。乙酉，以左卫将军李崇为镇南将军、都督征蛮诸军事，将步骑讨之。\u003cbr/\u003e\u003cbr/\u003e     冯翊吉翂父为原乡令，为奸吏所诬，逮诣廷尉，罪当死。翂年十五，楇登闻鼓，乞代父命。上以其幼，疑人教之，使廷尉卿蔡法度严加诱胁，取其款实。法度盛陈拷讯之具，诘翂曰：“尔求代父，敕已相许，审能死不？且尔童騣，若为人所教，亦听悔异。”翂曰：“囚虽愚幼，岂不知死之可惮！顾不忍见父极刑，故求代之。此非细故，奈何受人教邪！明诏听代，不异登仙，岂有回贰！”法度乃更和颜诱之曰：“主上知尊侯无罪，行当得释，观君足为佳童，今若转辞，幸可父子同济。”翂曰：“父挂深劾，必正刑书；囚瞑目引领，唯听大戮，无言复对。”时翂备加杻械，法度愍之，命更著小者。翂弗听，曰：“死罪之囚，唯宜益械，岂可减乎？”竟不脱。法度具以闻，上乃宥其父罪。\u003cbr/\u003e\u003cbr/\u003e     丹阳尹王志求其在廷尉事，并问乡里，欲于岁首举充纯孝。翂曰：“异哉王尹，何量翂之薄乎！父辱子死，道固当然；若翂当此举乃是因父取名，何辱如之！”固拒而止。\u003cbr/\u003e\u003cbr/\u003e     魏主纳高肇兄偃之女为贵嫔。\u003cbr/\u003e\u003cbr/\u003e     魏散骑常侍赵修，寒贱暴贵，恃宠骄恣，陵轹王公，为众所疾。魏主为修治第舍，拟于诸王，邻居献地者或超补大郡。修请告归葬其父，凡财役所须，并从官给。修在道淫纵，左右乘其出外，颇发其罪恶；及还，旧宠小衰。高肇密构成其罪，侍中、领御史中尉甄琛、黄门郎李凭、廷尉卿阳平王显，素皆谄附于修，至是惧相连及，争助肇攻之。帝命尚书元绍检讯，下诏暴其奸恶，免死，鞭一百，徙敦煌为兵。而修愚疏，初不之知，方在领军于劲第樗蒲，羽林数人称诏呼之，送诣领军府。甄琛、王显临罚，先具问事有力者五人，迭鞭之，欲令必死。修素肥壮，堪忍楚毒，密加鞭至三百不死。即召驿马，促之上道，出城不自胜，举缚置鞍中，急驱之，行八十里，乃死。帝闻之，责元绍不重闻，绍曰：“修之佞幸，为国深蠹，臣不因衅除之，恐陛下受万世之谤。”帝以其言正，不罪也。绍出，广平王怀拜之曰：“翁之直过于汲黯。”绍曰：“但恨戮之稍晚，以为愧耳。”绍，素之孙也。明日，甄琛、李凭以修党皆坐免官，左右与修连坐死黜者二十馀人。散骑常侍高聪与修素亲狎，而又以宗人谄事高肇，故独得免。","cnt":0,"sort":6630102,"author":"司马光","prev":"6630101.html","next":"6630103.html","book_title":"资治通鉴","updateTimeFmt":"2024-03-28 17:25:38","category":"都市小说"}