{"id":0,"code":"6630475.html","title":"第752章 (2)","latest_chapter_name":"正文 第800章 (3)","xiao_shuo_code":"9226","content":"\u003cbr/\u003e\u003cbr/\u003e    王建立以目不知书，请罢判三司，不许。\u003cbr/\u003e\u003cbr/\u003e     乙未，吴大赦。\u003cbr/\u003e\u003cbr/\u003e     吴越王閔欲立中子传瓘为嗣，谓诸子曰：“各言汝功，吾择多者而立之。”传瓘兄传璹、传瓘、传瓃皆推传瓘，乃奏请以两镇授传瓘。闰月，丁未，诏以传瓘为镇海、镇东节度使。\u003cbr/\u003e\u003cbr/\u003e     戊申，赵德钧献契丹俘惕隐等，诸将皆请诛之，帝曰：“此曹皆虏中之骁将，杀之则虏绝望，不若存之以纾边患。”乃赦惕隐等酋长五十人，置之亲卫，馀六百人悉斩之。\u003cbr/\u003e\u003cbr/\u003e     契丹遣梅老季素等入贡。\u003cbr/\u003e\u003cbr/\u003e     初，卢文进来降，契丹以藩汉都提举使张希崇代之为卢龙节度使，守平州，遣亲将以三百骑监之。希崇本书生，为幽州牙将，没于契丹，性和易，契丹将稍亲信之，因与其部曲谋南归。部曲泣曰：“归固寝食所不忘也，然虏众我寡，奈何？”希崇曰：“吾诱其将杀之，兵必溃去。此去虏帐千馀里，比其知而征兵，吾属去远矣。”众曰：“善！”乃先为阱，实以石灰，明日，召虏将饮，醉，并从者杀之，投诸阱中。其营在城北，亟发兵攻之，契丹众皆溃去。希崇悉举其所部二万馀口来奔，诏以为汝州刺史。\u003cbr/\u003e\u003cbr/\u003e     吴王太后殂。\u003cbr/\u003e\u003cbr/\u003e     九月，辛巳，荆南败楚兵于白田，执楚岳州刺史李廷规，归于吴。\u003cbr/\u003e\u003cbr/\u003e     乙未，敕以温韬发诸陵，段凝反覆，令所在赐死。\u003cbr/\u003e\u003cbr/\u003e     己亥，以武宁节度使房知温兼荆南行营招讨使，知荆南行府事；分遣中使发诸道兵赴襄阳，以讨高季兴。\u003cbr/\u003e\u003cbr/\u003e     辛丑，徙庆州防御使窦廷琬为金州刺史；冬，十月，廷琬据庆州拒命。\u003cbr/\u003e\u003cbr/\u003e     丙午，以横海节度使李从敏兼北面行营副招讨使。从敏，帝之从子也。\u003cbr/\u003e\u003cbr/\u003e     戊申，诏静难节度使李敬周发兵讨窦廷琬。\u003cbr/\u003e\u003cbr/\u003e     王都据定州，守备固，伺察严，诸将屡有谋翻城应官军者，皆不果。帝遣使者促王宴球攻城，晏球与使者联骑巡城，指之曰：“城高峻如此，借使主人听外兵登城，亦非梯冲所及。徒多杀精兵，无损于贼，如此何为！不若食三州之租，爱民养兵以俟之，彼必内溃。”帝从之。\u003cbr/\u003e\u003cbr/\u003e     十一月，有司请为哀帝位庙，诏立庙于曹州。\u003cbr/\u003e\u003cbr/\u003e     平卢节度使晋忠武公霍彦威卒。\u003cbr/\u003e\u003cbr/\u003e     忠州刺史王雅取归州。\u003cbr/\u003e\u003cbr/\u003e     庚寅，皇子从厚纳孔循女为妃，循因之得之大梁，厚结王德妃之党，乞留。安重诲具奏其事，力排之，礼毕，促令归镇。\u003cbr/\u003e\u003cbr/\u003e     甲午，以中书侍郎、同平章事王建立同平章事，充平卢节度使。\u003cbr/\u003e\u003cbr/\u003e     丙申，上问赵凤：“帝王赐人铁券，何也？”对曰：“与之立誓，令其子孙长享爵禄耳。”上曰：“先朝受此赐者让三人，崇韬、继麟寻皆族灭，朕得脱如毫厘耳。”因叹息久之。赵凤曰：“帝王心存大信，固不必刻之金石也。”\u003cbr/\u003e\u003cbr/\u003e     十二月，甲辰，李敬周奏拔庆州，族窦廷琬。\u003cbr/\u003e\u003cbr/\u003e     荆南节度使高季兴寝疾，命其子行军司马、忠义节度使、同平章事从诲权知军府事；丙辰，季兴卒。吴主以从诲为荆南节度使兼侍中。\u003cbr/\u003e\u003cbr/\u003e     史馆修撰张昭远上言：“臣窃见先朝时，皇弟、皇子皆喜俳优，入则饰姬妾，出则夸仆马；习尚如此，何道能贤！诸皇子宜精择师傅，令皇子屈身师事之，讲礼义之经，论安危之理。古者人君即位则建太子，所以明嫡庶之分，塞祸乱之源。今卜嗣建储，臣未敢轻议。至于恩泽赐与之间，婚姻省侍之际，嫡庶长幼，宜有所分，示以等威，绝其侥冀。”帝赏叹其言而不能用。\u003cbr/\u003e\u003cbr/\u003e     闽王延钧度民二万为僧，由是闽中多僧。\u003cbr/\u003e\u003cbr/\u003e     河东节度使、北都留守从荣，年少骄很，不亲政务，帝遣左右素与从荣善者往与之处，使从容讽导之。其人私谓从荣曰：“河南相公恭谨好善，亲礼端士，有老成之风；相公齿长，宜自策励，勿令声问出河南之下。”从荣不悦，退，告步军都指挥使杨思权曰：“朝廷之人皆推从厚而短我，我其废乎！”思权曰：“相公手握强兵，且有思权在，何忧？”因劝从荣多募部曲，缮甲兵，阴为自固之备。又谓帝左右曰：“君每誉弟而抑其兄，我辈岂不能助之邪！”其人惧，以告副留守冯趕，趕密奏之。帝召思权诣阙，以从荣故，亦弗之罪也。\u003cbr/\u003e\u003cbr/\u003e     天成四年己丑，公元九二九年春，正月，冯趕入为宣徽使，谓执政曰：“从荣刚僻而轻易，宜选重德辅之。”\u003cbr/\u003e\u003cbr/\u003e     王都、秃馁欲突围走，不得出。二月，癸丑，定州都指挥使马让能开门纳官军，都举族自焚，擒秃馁及契丹二千人。辛亥，以王晏球为天平节度使，与赵德钧并加兼侍中。秃馁至大梁，斩于市。\u003cbr/\u003e\u003cbr/\u003e     枢密使赵敬怡卒。\u003cbr/\u003e\u003cbr/\u003e     甲子，帝发大梁。\u003cbr/\u003e\u003cbr/\u003e     丁卯，门下侍郎、同平章事崔协卒于须水。\u003cbr/\u003e\u003cbr/\u003e     庚午，帝至洛阳。\u003cbr/\u003e\u003cbr/\u003e     王宴球在定州城下，日以私财飨士，自始攻至克城未尝戮一卒。三月，辛巳，晏球入朝，帝美其功；晏球谢久烦馈运而已。\u003cbr/\u003e\u003cbr/\u003e     皇子右卫大将军从璨性刚，安重诲用事，从璨不为之屈。帝东巡，以从璨为皇城使。从璨与客宴于会节园，酒酣，戏登御榻，重诲奏请诛之；丙戌，赐从璨死。横山蛮寇邵州。\u003cbr/\u003e\u003cbr/\u003e     楚王殷命其子武安节度副使、判长沙府希声知政事，总录内外诸军事，自是国政先历希声，乃闻于殷。\u003cbr/\u003e\u003cbr/\u003e     夏，四月，庚子朔，禁铁锡钱。时湖南专用锡钱，铜钱一直锡钱百，流入中国，法不能禁。\u003cbr/\u003e\u003cbr/\u003e     丙午，楚六军副使王环败荆南兵于石首。\u003cbr/\u003e\u003cbr/\u003e     初令缘边置场市党项马，不令诣阙。先是，党项皆诣阙，以贡马为名，国家约其直酬之，加以馆谷赐与，岁费五十馀万缗。有司苦其耗蠹，故止之。\u003cbr/\u003e\u003cbr/\u003e     壬子，以皇子从荣为河南尹、判六军诸卫事，从厚为河东节度使、北都留守。\u003cbr/\u003e\u003cbr/\u003e     契丹寇云州。\u003cbr/\u003e\u003cbr/\u003e     甲寅，以端明殿学士、兵部侍郎赵凤为门下侍郎、同平章事。\u003cbr/\u003e\u003cbr/\u003e     五月，乙酉，中书言：“太常改谥哀帝日昭宣光烈孝皇帝，庙号景宗。既称宗则应入太庙，在别庙则不应称宗。”乃去庙号。\u003cbr/\u003e\u003cbr/\u003e     帝将祀南郊，遣客省使李仁矩以诏谕两川，今西川献钱一百万缗，东川五十万缗；皆辞以军用不足，西川献五十万缗，东川献十万缗。仁矩，帝在藩镇时客将也，为安重诲所厚，恃恩骄慢。至梓州，董璋置宴召之，日中不往，方拥妓酣饮。璋怒，从卒徒执兵入驿，立仁矩于阶下而诟之曰：“公但闻西川斩李客省，谓我独不能邪！”仁矩流涕拜请，仅而得免；既而厚赂仁矩以谢之。仁矩还，言璋不法。未几，帝复遣退事舍人李彦珣诣东川，入境，失小礼，璋拘其从者，彦珣奔还。\u003cbr/\u003e\u003cbr/\u003e     高季兴之叛也，其子从诲节谏，不听。从诲既袭位，谓僚佐曰：“唐近而吴远，舍近臣远，非计也。”乃因楚王殷以谢罪于唐。又遗山南东道节度使安元信书，求保奏，复修职贡。丙申，元信以从诲书闻，帝许之。\u003cbr/\u003e\u003cbr/\u003e     契丹寇云州。\u003cbr/\u003e\u003cbr/\u003e     六月，戊申，复以邺都为魏州，留守、皇城使并停。\u003cbr/\u003e\u003cbr/\u003e     庚申，高从诲自称前荆南行军司马、归州刺史，上表求内附。秋，七月，甲申，以从诲为荆南节度使兼侍中。己丑，罢荆南招讨使。\u003cbr/\u003e\u003cbr/\u003e     八月，吴武昌节度使兼侍中李简以疾求还江都，癸丑，卒于采石。徐知询，简婿也，擅留简亲兵二千人于金陵，表荐简子彦忠代父镇鄂州，徐知诰以龙武统军柴再用为武昌节度使；知询怒曰：“刘崇俊，兄之亲，三世为濠州；彦忠吾妻族，独不得邪！”\u003cbr/\u003e\u003cbr/\u003e     初，楚王殷用都军判官高郁为谋主，国赖以富强，邻国皆疾之。庄宗入洛，殷贵其子希范入贡，庄宗爱其警敏，曰：“比闻马氏当为高郁所夺，今有子如此，郁安能得之！”高季兴亦以流言间郁于殷，殷不听；乃遣使遗节度副使、知政事希声书，盛称郁功名，愿为兄弟。使者言于希声曰：“高公常云‘马氏政事皆出高郁’，此子孙之忧也。”希声信之。行军司马杨昭遂，希声之妻族也，谋代郁任，日谮之于希声。希声屡言于殷，称郁奢僣，且外交邻藩，请诛之。殷曰：“成吾功业，皆郁力也；汝勿为此言！”希声固请罢其兵柄，乃左迁郁行军司马。郁谓所亲曰：“亟营西山，吾将归老。猘子渐大，能咋人矣。”希声闻之，益怒，明日，矫以殷命杀郁于府舍，榜谕中外，诬郁谋叛，并诛其族党。至暮，殷尚未知，是日，大雾，殷谓左右曰：“吾昔从孙儒渡淮，每杀不辜，多致兹异。马步院岂有冤死者乎？”明日，吏以郁死告，殷拊膺大恸曰：“吾老耄，政非己出，使我勋旧横罹冤酷！”既而顾左右曰：“吾亦何可久处此乎！”\u003cbr/\u003e\u003cbr/\u003e     九月，上与冯道从容语及年谷屡登，四方无事。道曰：“臣常记昔在先皇幕府，奉使中山，历井陉之险，臣忧马蹶，执辔甚谨，幸而无失；逮至平路，放辔自逸，俄至颠陨。凡为天下者亦犹是也。”上深以为然。上又问道：“今岁虽丰，百姓赡足否？”道曰：“农家岁凶则死于流殍，岁丰则伤于谷贱，丰凶皆病者，惟农家为然。臣记进士聂夷中诗云：‘二月卖新丝，五月粜新谷；医得眼下疮，剜却心头肉。’语虽鄙俚，曲尽田家之情状。农于四人之中最为勤苦，人主不可不知也。”上悦，命左右录其诗，常讽诵之。\u003cbr/\u003e\u003cbr/\u003e     鄜州兵戍东川者归本道，董璋擅留其壮者，选赢老归之，仍收其甲兵。\u003cbr/\u003e\u003cbr/\u003e     癸巳，西川右都押牙孟容弟为资州税官，坐自盗抵死，观察判官冯璩、中门副使王处回为之请，孟知祥曰：“虽吾弟犯法，亦不可贷，况他人乎！”\u003cbr/\u003e\u003cbr/\u003e     吴越王閔居其国好自大，朝廷使者曲意奉之则赠遗丰厚，不然则礼遇疏薄。尝遗安重诲书，辞礼颇倨。帝遣供奉官乌昭遇、韩玫使吴越，昭遇与玫有隙，使还，玫奏：“昭遇见閔，称臣拜舞，谓閔为殿下，及私以国事告閔。”安重诲奏赐昭遇死。癸巳，制閔以太师致仕，自馀官爵皆削之，凡吴越进奏官、使者、纲吏，令所在系治之。閔令子传瓘等上表讼冤，皆不省。\u003cbr/\u003e\u003cbr/\u003e     初，朔方节度使韩洙卒，弟澄为留后。未几，定远军使李匡宾聚党据保静镇作乱，朔方不安；冬，十月，丁酉，韩澄遣使赍绢表乞朝廷命帅。前磁州刺史康福，善胡语，上退朝，多召入便殿，访以时事，福以胡语对；安重诲恶之，常戒之曰：“康福，汝但妄奏事，会当斩汝！”福惧，求外补。重诲以灵州深入胡境，为帅者多遇害，戊戌，以福为朔方、河西节度使。福见上，涕泣辞之；上命重诲为福更他镇，重诲曰：“福自刺史无功建节，尚复何求！且成命已行，难以复改。”上不得已，谓福曰：“重诲不肯，非朕意也。”福辞行，上遣将军牛知柔、河中都指挥使卫审等将兵万人卫送之。审，徐州人也。\u003cbr/\u003e\u003cbr/\u003e     辛亥，割阆、果二州置保宁军，壬子，以内客省使李仁矩为节度使。\u003cbr/\u003e\u003cbr/\u003e     先是，西川常发刍粮馈峡路，孟知祥辞以本道兵自多，难以奉它镇，诏不许，屡督之；甲寅，知祥奏称财力乏，不奉诏。\u003cbr/\u003e\u003cbr/\u003e     吴诸道副都统、镇海宁国节使兼侍中徐知询自以握兵据上流，意轻徐知诰，数与知诰争权，内相猜忌，知诰患之，内枢密使王令谋曰：“公辅政日久，挟天子以令境内，谁敢不从！知询年少，恩信未洽于人，无能为也。”知询待诸弟薄，诸弟皆怨之。徐玠知知询不可辅，反持其短以附知诰。吴越王閔遗知询金玉鞍勒、器皿，皆饰以龙凤；知询不以为嫌，乘用之。知询典客周廷望说知询曰：“公诚能捐宝华以结朝中勋旧，使皆归心于公，则彼谁与处！”知询从之，使廷望如江都谕意。廷望与知诰亲吏周宗善，密输款于知诰，亦以知诰阴谋告知询。知询召知诰诣金陵除父温丧，知诰称吴主之命不许，周宗谓廷望曰：“人言侍中有不臣七事，宜亟入谢！”廷望还，以告知询。十一月，知询入朝，知诰留知询为统军，领镇海节度使，遣右雄武都指挥使柯厚征金陵兵还江都，知诰自是始专吴政。知询责知诰曰：“先王违世，兄为人子，初不临丧，可乎？”知诰曰：“尔挺剑待我，我何敢往！尔为人臣，畜乘舆服御物，亦可乎！”知询又以廷望所言诰知诰，知诰曰：“以尔所为告我者，亦廷望也。”遂斩廷望。\u003cbr/\u003e\u003cbr/\u003e     壬辰，吴主加尊号曰睿圣文明光孝皇帝，大赦，改元大和。\u003cbr/\u003e\u003cbr/\u003e     康福行至方渠，羌胡出兵邀福，福击走之；至青刚峡，遇吐蕃野利、大虫二族数千帐，皆不觉唐兵至，福遣卫审掩击，大破之，杀获殆尽。由是威声大振，遂进至灵州，自是朔方始受代。\u003cbr/\u003e\u003cbr/\u003e     十二月，吴加徐知诰兼中书令，领宁国节度使。知诰召徐知询饮，以金钟酌酒赐之，曰：“愿弟寿千岁。”知询疑有毒，引他器均之，跽献知诰曰：“愿与兄各享五百岁。”知诰变色，左右顾，不肯受，知询捧酒不退。左右莫知所为，伶人申渐高径前为诙谐语，掠二酒合饮之，怀金钟趋出，知诰密遣人以良药解之，已脑溃而卒。\u003cbr/\u003e\u003cbr/\u003e     奉国节度使、知建州王廷禀称疾退居里第，请以建州授其子继雄；庚子，诏以继雄为建州刺史。\u003cbr/\u003e\u003cbr/\u003e     安重诲既以李仁矩镇阆州，使与绵州刺史武虔裕皆将兵赴治。虔裕，帝之故吏，重诲之外兄也。重诲使仁矩诇董璋反状，仁矩增饰而奏之。朝廷又使武信节度使夏鲁奇治遂州城隍，缮甲兵，益兵戍之。璋大惧。时道路传言，又将割绵、龙为节镇，孟知祥亦惧。璋素与知祥有隙，未尝通问，至是，璋遣使诣成都，请为其子娶知祥女；知祥许之，谋并力以拒朝廷。","cnt":0,"sort":6630475,"author":"司马光","prev":"6630474.html","next":"6630476.html","book_title":"资治通鉴","updateTimeFmt":"2024-03-28 17:25:38","category":"都市小说"}