{"id":0,"code":"6630225.html","title":"第502章 (2)","latest_chapter_name":"正文 第800章 (3)","xiao_shuo_code":"9226","content":"\u003cbr/\u003e\u003cbr/\u003e    太子中允王珪、洗马魏征说太子曰：“秦王功盖天下，中外归心；殿下但以年长位居东宫，无大功以镇服海内。今刘黑闼散亡之馀，众不满万，资粮匮乏，以大军临之，势如拉朽，殿下宜自击之以取功名，因结纳山东豪杰，庶可自安。”太子乃请行于上，上许之。珪，頍之兄子也。甲申，诏太子建成将兵讨黑闼，其陕东道大行台及山东道行军元帅、河南、河北诸州并受建成处分，得以便宜从事。\u003cbr/\u003e\u003cbr/\u003e     乙酉，封宗室略阳公道宗等十八人为郡王。道宗，道玄从父弟也，为灵州总管，梁师都遣弟洛儿引突厥数万围之，道宗乘间出击，大破之。突厥与师都连结，遣其郁射设入居故五原，道宗逐出之，斥地千馀里。上以道宗武干如魏任城王彰，乃立为任城郡王。\u003cbr/\u003e\u003cbr/\u003e     丙申，上幸宜州。\u003cbr/\u003e\u003cbr/\u003e     己亥，齐王元吉遣兵击刘十善于魏州，破之。\u003cbr/\u003e\u003cbr/\u003e     癸卯，上校猎于富平。\u003cbr/\u003e\u003cbr/\u003e     刘黑闼拥兵而南，自相州以北州县皆附之，唯魏州总管田留安勒兵拒守。黑闼攻之，不下，引兵南拔元城，复还攻之。\u003cbr/\u003e\u003cbr/\u003e     十二月，庚戌，立宗室孝友等八人为郡王。孝友，神通之子也。\u003cbr/\u003e\u003cbr/\u003e     丙辰，上校猎于华池。\u003cbr/\u003e\u003cbr/\u003e     戊午，刘黑闼陷恒州，杀刺史王公政。\u003cbr/\u003e\u003cbr/\u003e     庚申，车驾至长安。\u003cbr/\u003e\u003cbr/\u003e     癸亥，幽州大总管李艺复廉、定二州。\u003cbr/\u003e\u003cbr/\u003e     甲子，田留安击刘黑闼，破之，获其莘州刺史孟柱，降将卒六千人。是时，山东豪杰多杀长吏以应黑闼，上下相猜，人益离怨；留安待吏民独坦然无疑，白事者无问亲疏，皆听直入卧内，每谓吏民曰：“吾与尔曹俱为国御贼，固宜同心协力，必欲弃顺从逆者，但自斩吾首去。”吏民皆相戒曰：“田公推至诚以待人，当共竭死力报之，必不可负。”有苑竹林者，本黑闼之党，潜有异志。留安知之，不发其事，引置左右，委以管钥；竹林感激，遂更归心，卒收其用。以功进封道国公。\u003cbr/\u003e\u003cbr/\u003e     乙丑，并州刺史成仁重击范愿，破之。\u003cbr/\u003e\u003cbr/\u003e     刘黑闼攻魏州未下，太子建成、齐王元吉大军至昌乐，黑闼引兵拒之，再陈，皆不战而罢。魏征言于太子曰：“前破黑闼，其将帅皆悬名处死，妻子系虏；故齐王之来，虽有诏书赦其党与之罪，皆莫之信。今宜悉解其囚俘，慰谕遣之，则可坐视其离散矣！”太子从之。黑闼食尽，众多亡，或缚其渠帅以降。黑闼恐城中兵出，与大军表里击之，遂夜遁。至馆陶，永济桥未成，不得度。壬申，太子、齐王以大军至，黑闼使王小胡背水而陈，自视作桥成，即过桥西，众遂大溃，舍仗来降。大军度桥追黑闼，度者才千馀骑，桥坏，由是黑闼得与数百骑亡去。\u003cbr/\u003e\u003cbr/\u003e     上以隋末战士多没于高丽，是岁，赐高丽王建武书，使悉遣还；亦使州县索高丽人在中土者，遣归其国。建武奉诏，遣还中国民前后以万数。\u003cbr/\u003e\u003cbr/\u003e     武德六年癸未，公元六二三年春，正月，己卯，刘黑闼所署饶州刺史诸葛德威执黑闼，举城降。时太子遣骑将刘弘基追黑闼，黑闼为官军所迫，奔走不得休息，至饶阳，从者才百馀人，馁甚。德威出迎，延黑闼入城，黑闼不可；德威涕泣固请，黑闼乃从之。至城旁市中憩止，德威馈之食；食未毕，德威勒兵执之，送诣太子，并其弟十善斩于洺州。黑闼临刑叹曰：“我幸在家鉯菜，为高雅贤罪所误至此！”\u003cbr/\u003e\u003cbr/\u003e     壬午，巂州人王摩沙举兵，自称元帅，改元进通；遣骠骑将军卫彦讨之。\u003cbr/\u003e\u003cbr/\u003e     庚子，以吴王杜伏威为太保。\u003cbr/\u003e\u003cbr/\u003e     二月，庚戌，上幸骊山温汤；甲寅，还宫。\u003cbr/\u003e\u003cbr/\u003e     平阳昭公主薨。戊午，葬公主。诏加前后部鼓吹、班剑四十人，武贲甲卒。太常奏：“礼，妇人无鼓吹。”上曰：“鼓吹，军乐也。公主亲执金鼓，兴义兵以辅成大业，岂与常妇人比乎！”\u003cbr/\u003e\u003cbr/\u003e     丙寅，徐圆朗穷蹙，与数骑弃城走，为野人所杀，其地悉平。\u003cbr/\u003e\u003cbr/\u003e     林邑王梵志遣使入贡。初，隋人破林邑，分其地为三郡。及中原丧乱，林邑复国，至是始入贡。\u003cbr/\u003e\u003cbr/\u003e     幽州总管李艺请入朝；庚午，以艺为左翊卫大将军。\u003cbr/\u003e\u003cbr/\u003e     废参旗等十二军。\u003cbr/\u003e\u003cbr/\u003e     三月，癸未，高开道掠文安、鲁城，骠骑将军平善政邀击，破之。\u003cbr/\u003e\u003cbr/\u003e     庚子，梁师都将贺遂、索同以所部十二州来降。\u003cbr/\u003e\u003cbr/\u003e     乙巳，前洪州总管张善安反，遣舒州总管张镇周等击之。\u003cbr/\u003e\u003cbr/\u003e     夏，四月，吐谷浑寇芳州，刺史房当树奔松州。\u003cbr/\u003e\u003cbr/\u003e     张善安陷孙州，执总管王戎而去。乙丑，鄜州道行军总管段德操击梁师都，至夏州，俘其民畜而还。\u003cbr/\u003e\u003cbr/\u003e     丙寅，吐谷浑寇洮、岷二州。\u003cbr/\u003e\u003cbr/\u003e     丁卯，南州刺史庞孝恭、南越州民宁道明、高州首领冯暄俱反，陷南越州，进攻姜州；合州刺史宁纯引兵救之。\u003cbr/\u003e\u003cbr/\u003e     壬申，立皇子元轨为蜀王、凤为豳王、元庆为汉王。\u003cbr/\u003e\u003cbr/\u003e     癸酉，以裴寂为左仆射，萧瑀为右仆射，杨恭仁为吏部尚书兼中书令，封德彝为中书令。\u003cbr/\u003e\u003cbr/\u003e     五月，庚辰，遣岐州刺史柴绍救岷州。\u003cbr/\u003e\u003cbr/\u003e     庚寅，吐谷浑及党项寇河州，刺史卢士良击破之。\u003cbr/\u003e\u003cbr/\u003e     丙申，梁师都将辛獠儿引突厥寇林州。\u003cbr/\u003e\u003cbr/\u003e     戊戌，苑君彰将高满政寇代州，骠骑将军李宝言击走之。\u003cbr/\u003e\u003cbr/\u003e     癸卯，高开道引奚骑寇幽州，长史王诜击破之。刘黑闼之叛也，突地稽引兵助唐，徙其部落于幽州之昌平城；高开道引突厥寇幽州，突地稽将兵邀击，破之。\u003cbr/\u003e\u003cbr/\u003e     六月，戊午，高满政以马邑来降。先是，前并州总管刘世让除广州总管，将之官，上问以备边之策，世让对曰：“突厥比数为寇，良以马邑为之中顿故也。请以勇将戍崞城，多贮金帛，募有降者厚赏之，数出骑兵掠其城下，蹂其禾稼，败其生业，不出岁馀，彼无所食，必降矣。”上然其计，曰：“非公，谁为勇将！”即命世让戍崞城，马邑病之。是时，马邑人多不愿属突厥，上复遣人招谕苑君璋。高满政说君璋尽杀突厥戍兵降唐，君璋不从。满政因众心所欲，夜袭君璋，君璋觉之，亡奔突厥，满政杀君璋之子及突厥戍兵二百人而降。\u003cbr/\u003e\u003cbr/\u003e     壬戌，梁师都以突厥寇匡州。\u003cbr/\u003e\u003cbr/\u003e     丁卯，苑君璋与突厥吐屯设寇马邑，高满政与战，破之。以满政为朔州总管，封荣国公。\u003cbr/\u003e\u003cbr/\u003e     瓜州总管贺若怀广按部至沙州，值州人张护、李通反，怀广以数百人保子城；凉州总管杨恭仁遣兵救之，为护等所败。\u003cbr/\u003e\u003cbr/\u003e     癸酉，柴绍与吐谷浑战，为其所围，虏乘高射之，矢下如雨。绍遣人弹胡琵琶，二女子对舞。虏怪之，驻弓矢相与聚观，绍察其无备，潜遣精骑出虏陈后，击之，虏众大溃。\u003cbr/\u003e\u003cbr/\u003e     秋，七月，丙子，苑君璋以突厥寇马邑，右武候大将军李高迁及高满政御之，战于腊河谷，破之。张护、李通杀贺若怀广，立汝州别驾窦伏明为主，进逼瓜州；长史赵孝伦击却之。\u003cbr/\u003e\u003cbr/\u003e     高开道掠赤岸镇及灵寿、九门、行唐三县而去。\u003cbr/\u003e\u003cbr/\u003e     丁丑，岗州刺史冯士翙据新会反，广州总管刘感讨降之，使复其位。\u003cbr/\u003e\u003cbr/\u003e     辛巳，高开道所部弘阳、统汉二镇来降。\u003cbr/\u003e\u003cbr/\u003e     癸未，突厥寇原州；乙酉，寇朔州。李高迁为虏所败，行军总管尉迟敬德将兵救之。巳亥，遣太子将兵屯北边，秦王世民屯并州，以备突厥。八月，甲辰，突厥寇真州，又寇马邑。\u003cbr/\u003e\u003cbr/\u003e     壬子，淮南道行台仆射辅公祏反。初，杜伏威与公祏相友善，公祏年长，伏威兄事之，军中谓之伯父，畏敬与伏威等。伏威浸忌之，乃署其养子阚棱为左将军，王雄诞为右将军，潜夺其兵权。公祏知之，怏怏不平，与其故人左游仙阳为学道辟谷以自晦。及伏威入朝，留公祏守丹杨，令雄诞典兵为之副，阴谓雄诞曰：“吾至长安，苟不失职，勿令公祏为变。”伏威既行，左游仙说公祏谋反；而雄诞握兵，公祏不得发。乃诈称得伏威书，疑雄诞有贰心，雄诞闻之不悦，称疾不视事；公祏因夺其兵，使其党西门君仪谕以反计。雄诞始寤而悔之，曰：“今天下方平定，吴王又在京师，大唐兵威，所向无敌，奈何无故自求族灭乎！雄诞有死而已，不敢闻命。今从公为逆，不过延百日之命耳，大丈夫安能爱斯须之死，而自陷于不义乎！”公祏知不可屈，缢杀之。雄诞善抚士卒，得其死力，又约束严整，每破城邑，秋毫无犯。死之日，江南军中及民间皆为之流涕。公祏又诈称伏威不得还江南，贻书令其起兵，大修铠仗，运粮储。寻称帝于丹杨，国号宋，修陈故宫室而居之。署置百官，以左游仙为兵部尚书、东南道大使、越州总管，与张善安连兵，以善安为西南道大行台。\u003cbr/\u003e\u003cbr/\u003e     己未，突厥寇原州。\u003cbr/\u003e\u003cbr/\u003e     乙丑，诏襄州道行台仆射赵郡王孝恭以舟师趣江州，岭南道大使李靖以交、广、泉、桂之众趣宣州，怀州总管黄君汉出谯、亳，齐州总管李世勣出淮、泗，以讨辅公祏。孝恭将发，与诸将宴集，命取水，忽变为血，在坐皆失色，孝恭举止自若，曰：“此乃公祏授首之征也！”饮而尽之，众皆悦服。\u003cbr/\u003e\u003cbr/\u003e     丙寅，吐谷浑内附。\u003cbr/\u003e\u003cbr/\u003e     辛未，突厥陷原州之善和镇；癸酉，又寇渭州。\u003cbr/\u003e\u003cbr/\u003e     高开道以奚侵幽州，州兵击却之。\u003cbr/\u003e\u003cbr/\u003e     九月，丙子，太子班师。\u003cbr/\u003e\u003cbr/\u003e     戊子，辅公祏遣其将徐绍宗寇海州，陈政通寇寿阳。邛州獠反，遣沛公郑元璹讨之。\u003cbr/\u003e\u003cbr/\u003e     庚寅，突厥寇幽州。\u003cbr/\u003e\u003cbr/\u003e     壬辰，诏以秦王世民为江州道行军元帅。\u003cbr/\u003e\u003cbr/\u003e     乙未，窦伏明以沙州降。","cnt":0,"sort":6630225,"author":"司马光","prev":"6630224.html","next":"6630226.html","book_title":"资治通鉴","updateTimeFmt":"2024-03-28 17:25:38","category":"都市小说"}