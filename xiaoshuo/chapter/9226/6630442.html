{"id":0,"code":"6630442.html","title":"第719章 (1)","latest_chapter_name":"正文 第800章 (3)","xiao_shuo_code":"9226","content":"\u003cbr/\u003e\u003cbr/\u003e    唐纪八十（起昭阳大渊献二月，尽阏逢困敦闰月，凡一年有奇）\u003cbr/\u003e\u003cbr/\u003e     昭宗圣穆景文孝皇帝下之上\u003cbr/\u003e\u003cbr/\u003e     天复三年癸亥，公元九零三年二月，壬申朔，诏：“比在凤翔府所除官，一切停。”时宦官尽死，淮河东监军张承业、幽州监军张居翰、清海监军程匡柔、西川监军鱼全禋及致仕严遵美，为李克用、刘仁恭、杨行密、王建所匿得全，斩他囚以应诏。\u003cbr/\u003e\u003cbr/\u003e     甲戌，门下侍郎、同平章事陆扆责授沂王傅、分司。车驾还京师，赐诸道诏书，独凤翔无之。扆曰：“茂贞罪虽大，然朝廷未与之绝，今独无诏书，示人不广。”崔胤怒，奏贬之。宫人宋柔等十一人皆韩全诲所献，及僧、道士与宦官亲厚者二十馀人，并送京兆杖杀。\u003cbr/\u003e\u003cbr/\u003e     上谓韩偓曰：“崔胤虽尽忠，然比卿颇用机数。”对曰：“凡为天下者，万国皆属之耳目，安可以机数欺之！莫若推诚直致，虽日计之不足，而岁计之有馀也。”\u003cbr/\u003e\u003cbr/\u003e     丙子，工部侍郎、同平章事苏检，吏部侍郎卢光启，并赐自尽。丁丑，以中书侍郎、同平章事王溥为太子宾客、分司，皆崔胤所恶也。戊寅，赐朱全忠号回天再造竭忠守正功臣，赐其僚佐敬翔等号迎銮协赞功臣，诸将朱友宁等号迎銮果毅功臣，都头以下号四镇静难功臣。上议褒崇全忠，欲以皇子为诸道兵马元帅，以全忠副之。崔胤请以辉王祚为之，上曰：“濮王长。”胤承全忠密旨，利祚冲幼，固请之。己卯，以祚为诸道兵马元帅。庚辰，加全忠守太尉，充副元帅，进爵梁王。以胤为司徒兼侍中。胤恃全忠之势，专权自恣，天子动静皆禀之。朝臣从上幸凤翔者，凡贬逐三十馀人。刑赏系其爱憎，中外畏之，重足一迹。以敬翔守太府卿，朱友宁领宁远节度使。全忠表苻道昭同平章事，充天雄节度使，遣兵援送之秦州，不得至而还。\u003cbr/\u003e\u003cbr/\u003e     初，翰林学士承旨韩偓之登进士第也，御史大夫赵崇知贡举。上返自凤翔，欲用偓为相，偓荐崇及兵部侍郎王赞自代。上欲从之，崔胤恶其分己权，使朱全忠入争之。全忠见上曰：“赵崇轻薄之魁，王赞无才用，韩偓何得妄荐为相！”上见全忠怒甚，不得已，癸未，贬偓濮州司马。上密与偓泣别，偓曰：“是人非复前来之比，臣得远贬及死乃幸耳，不忍见篡弑之辱！”\u003cbr/\u003e\u003cbr/\u003e     己丑，上令朱全忠与李茂贞书，取平原公主。茂贞不敢违，遽归之。\u003cbr/\u003e\u003cbr/\u003e     壬辰，以朱友裕为镇国节度使。\u003cbr/\u003e\u003cbr/\u003e     乙未，全忠奏留步骑万人于故两军，以朱友伦为左军宿卫都指挥使，又以汴将张廷范为宫苑使，王殷为皇城使，蒋玄晖充街使。于是全忠之党布列遍于禁卫及京辅。戊戌，全忠辞归镇，留宴寿春殿，又饯之于延喜楼。上临轩泣别，令于楼前上马。上又赐全忠诗，全忠亦和进；又赐《杨柳枝辞》五首。百官班辞于长乐驿。崔胤独送至霸桥，自置饯席，夜二鼓，胤始还入城。上复召对，问以全忠安否，置酒奏乐，至四鼓乃罢。\u003cbr/\u003e\u003cbr/\u003e     以清海节度使裴枢为门下侍郎、同平章事，朱全忠荐之矣。\u003cbr/\u003e\u003cbr/\u003e     李克用使者还晋阳，言崔胤之横，克用曰：“胤为人臣，外倚贼势，内胁其君，既执朝政，又握兵权。权重则怨多，势侔则衅生，破家亡国，在眼中矣。”朱全忠将行，奏：“克用于臣，本无大嫌，乞厚加宠泽，遣大臣抚慰；俾知臣意。”进奏吏以白克用，克用笑曰：“贼欲有事淄青，畏吾掎其后耳！”\u003cbr/\u003e\u003cbr/\u003e     三月，戊午，朱全忠至大梁。王师范弟师鲁围齐州，朱友宁引兵击走之。师范遣兵益刘鄩军，友宁击取之。由是兖州援绝，葛从周引兵围之。友宁进攻青州；戊辰，全忠引四镇及魏博兵十万继之。\u003cbr/\u003e\u003cbr/\u003e     淮南将李神福围鄂州，望城中积荻，谓监军尹建峰曰：“今夕为公焚之。”建峰未之信。时杜洪求救于朱全忠，神福遣部将秦皋乘轻舟至滠口，举火炬于树杪。洪以为救兵至，果焚获以应之。\u003cbr/\u003e\u003cbr/\u003e     夏，四月，己卯，以朱全忠判元帅府事。\u003cbr/\u003e\u003cbr/\u003e     知温州事丁章为木工李彦所杀，其将张惠据温州。\u003cbr/\u003e\u003cbr/\u003e     王师范求救于淮南，乙未，杨行密遣其将王茂章以步骑七千救之，又遣别将将兵数万攻宿州。全忠遣其将康怀英救宿州，淮南兵遁去。\u003cbr/\u003e\u003cbr/\u003e     杨行密遣使诣马殷，言朱全忠跋扈，请殷绝之，约为兄弟。湖南大将许德勋曰：“全忠虽无道，然挟天子以令诸侯，明公素奉王室，不可轻绝也。”殷从之。\u003cbr/\u003e\u003cbr/\u003e     杜洪求救于朱全忠，全忠遣其将韩勍将万人屯滠口，遣使语荆南节度使成沬、武安节度使马殷、武贞节度使雷彦威，令出兵救洪。沬畏全忠之强，且欲侵江、淮之地以自广，发舟师十万，沿江东下。沬作巨舰，三年而成，制度如府署，谓之“和州载”，其余谓之“齐山”、“截海”、“劈浪”之类甚众。掌书记李琫谏曰：“今每舰载甲士千人，稻米倍之，缓急不可动也。吴兵剽轻，难与角逐；武陵、长沙，皆吾仇也；岂得不为反顾之虑乎！不若遣骁将屯巴陵，大军与之对岸，坚壁勿战，不过一月，吴兵食尽自遁，鄂围解矣。”沬不听。琫，憕之五世孙也。\u003cbr/\u003e\u003cbr/\u003e     王建出兵攻秦、陇，乘李茂贞之弱也，遣判官韦庄入贡，亦修好于朱全忠。全忠遣押牙王殷报聘，建与之宴。殷言：“蜀甲兵诚多，但乏马耳。”建作色曰：“当道江山险阻，骑兵无所施。然马亦不乏，押牙少留，当共阅之。”乃集诸州马，大阅于星宿山，官马八千，私马四千，部队甚整。殷叹服。建本骑将，故得蜀之后，于文、黎、维、茂州市胡马，十年之间，遂及兹数。\u003cbr/\u003e\u003cbr/\u003e     五月，丁未，李克用云州都将王敬晖杀刺史刘再立，叛降刘仁恭。克用遣李嗣昭、李存审将兵讨之。仁恭遣将以兵五万救敬晖，嗣昭退保乐安，敬晖举众弃城而去。先是，振武将契苾让逐戍将石善友，据城叛。嗣昭等进攻之，让自燔死。复取振武城，杀吐谷浑叛者二千馀人。克用怒嗣昭、存审失王敬晖，皆杖之，削其官。\u003cbr/\u003e\u003cbr/\u003e     成沬行未至鄂州，马殷遣大将许德勋将舟师万馀人，雷彦威遣其将欧阳思将舟师三千馀人会于荆江口，乘虚袭江陵，庚戌，陷之，尽掠其人及货财而去。将士亡其家，皆无斗志。李神福闻其将至，自乘轻舟前觇之，谓诸将曰：“彼战舰虽多而不相属，易制也，当急击之！”壬子，神福遣其将秦裴、杨戎将众数千逆击沬于君山，大破之，因风纵火，焚其舰，士卒皆溃，沬赴水死，获其战舰二百艘。韩勍闻之，亦引兵去。\u003cbr/\u003e\u003cbr/\u003e     许德勋还过岳州，刺史邓进忠开门具牛酒犒军，德勋谕以祸福，进忠遂举族迁于长沙。马殷以德勋为岳州刺史，以进忠为衡州刺史。雷彦威狡狯残忍，有父风，常泛舟焚掠邻境，荆、鄂之间，殆至无人。\u003cbr/\u003e\u003cbr/\u003e     李茂贞畏朱全忠，自以官为尚书令，在全忠上，累表乞解去。诏复以茂贞为中书令。\u003cbr/\u003e\u003cbr/\u003e     崔胤奏：“左右龙武、羽林、神策等军名存实亡，侍卫单寡；请每军募步兵四将，每将二百五十人，骑兵一将百人，合六千六百人，选其壮健者，分番侍卫，”从之。令六军诸卫副使、京兆尹郑元规立格召募于市。\u003cbr/\u003e\u003cbr/\u003e     朱全忠表颍州刺史朱友恭为武宁李度使。\u003cbr/\u003e\u003cbr/\u003e     朱友宁攻博昌，月馀不拔。朱全忠怒，遣客将李捍往督之。捍至，友宁驱民丁十馀万，负木石，牵牛驴，诣城南筑土山，既成，并人畜木石排而筑之，冤号声闻数十里。俄而城陷，尽屠之。进拔临淄，抵青州城下，遣别将攻登、莱。\u003cbr/\u003e\u003cbr/\u003e     淮南将王茂章会王师范弟莱州刺史师诲攻密州，拔之，斩其刺史刘康乿，以淮海都游奕使张训为刺史。\u003cbr/\u003e\u003cbr/\u003e     六月，乙亥，汴兵拔登州。师范帅登、莱兵拒朱友宁于石楼，为两栅。丙子，夜，友宁击登州栅，栅中告急，师范趣茂章出战，茂章案兵不动。友宁破登州栅，进攻莱州栅。比明，茂章度其兵力已疲，乃与师范合兵出战，大破之。友宁旁自峻阜驰骑赴敌，马仆，青州将张士枭斩之，传首淮南。两镇兵逐北至米河，俘斩万计，魏博之兵殆尽。\u003cbr/\u003e\u003cbr/\u003e     全忠闻友宁死，自将兵二十万昼夜兼行赴之。秋，七月，壬子，至临朐，命诸将攻青州。王师范出战，汴兵大破之。王茂章闭垒示怯，伺汴兵稍懈，毁栅而出，驱驰疾战，战酣退坐，召诸将饮酒，已而复战。全忠登高望见之，问降者，知为茂章，叹曰：“使吾得此人为将，天下不足平也！”至晡，汴兵乃退。茂章度众寡不敌，是夕，引军还。全忠遣曹州刺史杨师厚追之，及于辅唐。茂章命先锋指挥使李虔裕将五百骑为殿，虔裕殊死战，师厚擒而杀之。师厚，颍州人也。张训闻茂章去，谓诸将曰：“汴人将至，何以御之？”诸将请焚城大掠而归。训曰：“不可。”封府库，植旗帜于城上，遣羸弱居前，自以精兵殿其后而去。全忠遣左踏白指挥使王檀攻密州，既至，望旗帜，数日乃敢入城。见府库城邑皆完，遂不复追。训全军而还。全忠以檀为密州刺史。\u003cbr/\u003e\u003cbr/\u003e     丁卯，以山南西道留后王宗贺为节度使。\u003cbr/\u003e\u003cbr/\u003e     睦州刺史陈询叛钱閔，举兵攻兰溪，閔遣指挥使方永珍击之。武安都指挥使杜建徽与询连姻，閔疑之，建徽不言。会询亲吏来奔，得建徽与询书，皆劝戒之辞，閔乃悦。建徽从兄建思谮建徽私蓄兵仗，谋作乱。閔使人索之，建徽方食，使者直入卧内，建徽不顾，閔以是益亲重之。八月，戊辰朔，朱全忠留齐州刺史杨师厚攻青州，身归大梁。\u003cbr/\u003e\u003cbr/\u003e     庚辰，加西川节度使西平王王建守司徒，进爵蜀王。\u003cbr/\u003e\u003cbr/\u003e     前渝州刺史王宗本言于王建，请出兵取荆南。建从之，以宗本为开道都指挥使，将兵下峡。\u003cbr/\u003e\u003cbr/\u003e     初，宁国节度使田頵破冯弘铎，诣广陵谢杨行密，因求池、歙为巡属，行密不许。行密左右下及狱吏，皆救赂于頵，頵怒曰：“吏知吾将下狱邪！”及还，指广陵南门曰：“吾不可复入此矣！”頵兵强财富，好攻取。行密既定淮南，欲保境息民，每抑止之，頵不从。及解释钱閔，頵尤恨之，阴有叛志。李神福言于行密曰：“頵必反，宜早图之。”行密曰：“頵有大功，反状未露，今杀之，诸将人人自危矣！”頵有良将曰康儒，与頵谋议多不合，行密知之，擢儒为庐州刺史。頵以儒为贰于己，族之。儒曰：“吾死，田公亡无日矣！”頵遂与润州团练使安仁义同举兵，仁义悉焚东塘战舰。頵遣二使诈为商人，诣寿州约奉国节度使朱延寿，行密将尚公乃遇之，曰：“非商人也。”杀一人，得其书，以告行密。行密召李神福于鄂州，神福恐杜洪邀之，宣言奉命攻荆南，勒兵具舟楫。及暮，遂沿江东下，始告将士以讨田頵。\u003cbr/\u003e\u003cbr/\u003e     己丑，安仁义袭常州，常州刺史李遇逆战，极口骂仁义，仁义曰：“彼敢辱我，必有备。”乃引去。壬辰，行密以王茂章为润州行营招讨使，击仁义，不克，使徐温将兵会之。温易其衣服旗帜，皆如茂章兵，仁义不知益兵，复出战，温奋击，破之。\u003cbr/\u003e\u003cbr/\u003e     行密夫人，朱延寿之姊也。行密狎侮延寿，延寿怨怒，阴与田頵通谋。頵遣前进士杜荀鹤至寿州，与延寿相结，又遣至大梁告朱全忠，全忠大喜，遣兵屯宿州以应之。荀鹤，池州人也。\u003cbr/\u003e\u003cbr/\u003e     杨师厚屯临朐，声言将之密州，留辎重于临朐。九月，癸卯，王师范出兵攻临朐，师厚伏兵奋击，大破之，杀万馀人，获师范弟师克。明日，莱州兵五千救青州。师厚邀击之，杀获殆尽，遂徙寨抵其城下。","cnt":0,"sort":6630442,"author":"司马光","prev":"6630441.html","next":"6630443.html","book_title":"资治通鉴","updateTimeFmt":"2024-03-28 17:25:38","category":"都市小说"}