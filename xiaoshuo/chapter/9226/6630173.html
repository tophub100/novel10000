{"id":0,"code":"6630173.html","title":"第450章 (1)","latest_chapter_name":"正文 第800章 (3)","xiao_shuo_code":"9226","content":"\u003cbr/\u003e\u003cbr/\u003e    陈纪六（起旃蒙协洽，尽柔兆涒滩，凡二年）\u003cbr/\u003e\u003cbr/\u003e     高宗宣皇帝中之上\u003cbr/\u003e\u003cbr/\u003e     太建七年乙未，公元五七五年春，正月，辛未，上祀南郊。\u003cbr/\u003e\u003cbr/\u003e     癸酉，周主如同州。\u003cbr/\u003e\u003cbr/\u003e     乙亥，左卫将军樊毅克潼州。\u003cbr/\u003e\u003cbr/\u003e     齐主还邺。\u003cbr/\u003e\u003cbr/\u003e     辛巳，上祀北郊。\u003cbr/\u003e\u003cbr/\u003e     二月，丙戌朔，日有食之。\u003cbr/\u003e\u003cbr/\u003e     戊申，樊毅克下邳、高栅等六城。\u003cbr/\u003e\u003cbr/\u003e     齐主言语涩呐，不喜见朝士，自非宠私昵狎，未尝交语。性懦，不堪人视，虽三公、令、录奏事，莫得仰视，皆略陈大指，惊走而出。承世祖奢泰之馀，以为帝王当然，后宫皆宝衣玉食，一裙之费，至直万匹。竞为新巧，朝衣夕弊。盛修宫苑，穷极壮丽。所好不常，数毁又复。百工土木，无时休息，夜则然火照作，寒则以汤为泥。凿晋阳西山为大像，一夜然油万盆，光照宫中。每有灾异寇盗，不自贬损，唯多设斋，以为修德。好自弹琵琶，为《无愁》之曲，近侍和之者以百数，民间谓之“无愁天子”。于华林园立贫儿村，帝自衣蓝缕之服，行乞其间为乐。又写筑西鄙诸城，使人衣黑衣攻之，帝自帅内参拒斗。\u003cbr/\u003e\u003cbr/\u003e     宠任陆令萱、穆提婆、高阿那肱、韩长鸾等宰制朝政，宦官邓长飆、陈德信、胡儿何洪珍等并参预机权，各引亲党，超居显位。官由财进，狱以贿成，竞为奸谄，蠹政害民。旧苍头刘桃枝等皆开府封王，其馀宦官、胡儿、歌舞人、见鬼人、官奴婢等滥得富贵者，殆将万数，庶姓封王者以百数，开府千馀人，仪同无数，领军一时至二十人，侍中、中常侍数十人，乃至狗、马及鹰亦有仪同、郡君之号，有斗鸡，号开府，皆食其干禄。诸嬖幸朝夕娱侍左右，一戏之赏，动逾巨万。既而府藏空竭，乃赐二三郡或六七县，使之卖官取直。由是为守令者，率皆富商大贾，竞为贪纵，赋繁役重，民不聊生。\u003cbr/\u003e\u003cbr/\u003e     周高祖谋伐齐，命边镇益储偫，加戍卒；齐人闻之，亦增修守御。柱国于翼谏曰：“疆场相侵，互有胜负，徒损兵储，无益大计。不如解严继好，使彼懈而无备，然后乘间，出其不意，一举可取也。”周主从之。\u003cbr/\u003e\u003cbr/\u003e     韦孝宽上疏陈三策。其一曰：“臣在边积年，颇见间隙，不因际会，难以成功。是以往岁出军，徒有劳费，功绩不立，由失机会。何者？长淮之南，旧为沃土，陈氏以破亡馀烬，犹能一举平之；齐人历年赴救，丧败而返。内离外叛，计尽力穷，雠敌有衅，不可失也。今大军若出轵关，方轨而进，兼与陈氏共为掎角，并令广州义旅出自三鸦，又募山南骁锐，沿河而下，复遣北山稽胡，绝其并、晋之路。凡此诸军，仍令各募关、河之外劲勇之士，厚其爵赏，使为前驱。岳动川移，雷骇电激，百道俱进，并趋虏庭。必当望旗奔溃，所向摧殄，一戎大定，实在此机。”\u003cbr/\u003e\u003cbr/\u003e     其二曰：“若国家更为后图，未即大举，宜与陈人分其兵势。三鸦以北，万春以南，广事屯田，预为贮积，募其骁悍，立为部伍。彼既东南有敌，戎马相持，我出奇兵，破其疆场。彼若兴师赴援，我则坚壁清野，待其去远，还复出师。常以边外之军，引其腹心之众。我无宿舂之费，彼有奔命之劳，一二年中，必自离叛。且齐氏昏暴，政出多门，鬻狱卖官，唯利是视，荒淫酒色，忌害忠良，阖境嗷然，不胜其弊。以此而观，覆亡可待，然后乘间电扫，事等摧枯。”\u003cbr/\u003e\u003cbr/\u003e     其三曰：“昔勾践亡吴，尚期十载；武王取纣，犹烦再举。今若更存遵养，且复相时，臣谓宜还崇邻好，申其盟约，安民和众，通商惠工，蓄锐养威，观衅而动。斯乃长策远驭，坐自兼并也。”书奏，周主引开府仪同三司伊娄谦入内殿，从容谓曰：“朕欲用兵，何者为先？”对曰：“齐氏沈溺倡优，耽昏黮蘖。其折冲之将斛律明月，已毙于谗口。上下离心，道路以目。此易取也。”帝大笑。三月，丙辰，使谦与小司寇元卫聘于齐以观衅。\u003cbr/\u003e\u003cbr/\u003e     丙寅，周主还长安。\u003cbr/\u003e\u003cbr/\u003e     夏，四月，甲午，上享太庙。\u003cbr/\u003e\u003cbr/\u003e     监豫州陈桃根得青牛，献之，诏遣还民。又表上织成罗文锦被各二百首，诏于云龙门外焚之。\u003cbr/\u003e\u003cbr/\u003e     庚子，齐以中书监阳休之为尚书右仆射。\u003cbr/\u003e\u003cbr/\u003e     六月，壬辰，以尚书右仆射王玚为左仆射。\u003cbr/\u003e\u003cbr/\u003e     甲戌，齐主如晋阳。\u003cbr/\u003e\u003cbr/\u003e     秋，七月，丙戌，周主如云阳宫。\u003cbr/\u003e\u003cbr/\u003e     大将军杨坚姿相奇伟。畿伯下大夫长安来和尝谓坚曰：“公眼如曙星，无所不照，当王有天下，愿忍诛杀。”\u003cbr/\u003e\u003cbr/\u003e     周主待坚素厚，齐王宪言于帝曰：“普六茹坚，相貌非常，臣每见之，不觉自失。恐非人下，请早除之！”帝亦疑之，以问来和。和诡对曰：“随公止是守节人，可镇一方。若为将领，陈无不破。”\u003cbr/\u003e\u003cbr/\u003e     丁卯，周主还长安。\u003cbr/\u003e\u003cbr/\u003e     先是，周主独与齐王宪及内史王谊谋伐齐，又遣纳言卢韫乘髍三诣安州总管于翼问策，余人皆莫之知。丙子，始召大将军以上于大德殿告之。\u003cbr/\u003e\u003cbr/\u003e     丁丑，下诏伐齐，以柱国陈王纯、荥阳公司消难、郑公达奚震为前三军总管，越王盛、周昌公侯莫陈崇、赵王招为后三军总管。齐王宪帅众二万趋黎阳，随公杨坚、广宁公薛迥将舟师三万自渭入河，梁公侯莫陈芮帅众二万守太行道，申公李穆帅众三万守河阳道，常山公于翼帅众二万出陈、汝。谊，盟之兄孙；震，武之子也。\u003cbr/\u003e\u003cbr/\u003e     周主将出河阳，内史上士宇文弼曰：“齐氏建国，于今累世；虽曰无道，藩镇之任，尚有其人。今之出师，要须择地。河阳冲要，精兵所聚，尽力攻围，恐难得志。如臣所见，出于汾曲，戍小山平，攻之易拔。用武之地，莫过于此。”民部中大夫天水赵煚曰：“河南、洛阳，四面受敌，纵得之，不可以守。请从河北直指太原，倾其巢穴，可一举而定。”遂伯下大夫鲍宏曰：“我强齐弱，我治齐乱，何忧不克！但先帝往日屡出洛阳，彼既有备，每用不捷。如臣计者，进兵汾、潞，直掩晋阳，出其不虞，似为上策。”周主皆不从。宏，泉之弟也。壬午，周主帅众六万，直指河阴。杨素请帅其父麾下先驱，周主许之。\u003cbr/\u003e\u003cbr/\u003e     八月，癸卯，周遣使来聘。\u003cbr/\u003e\u003cbr/\u003e     周师入齐境，禁伐树践稼，犯者皆斩。丁未，周主攻河阴大城，拔之。齐王宪拔武济；进围洛口，拔东、西二城，纵火焚浮桥，桥绝。齐永桥大都督太安傅伏，自永桥夜入中潬城。周人既克南城，围中氵单，二旬不下。洛州刺史独孤永业守金墉，周主自攻之，不克。永业通夜办马槽二千，周人闻之，以为大军且至而惮之。\u003cbr/\u003e\u003cbr/\u003e     九月，齐右丞高阿那肱自晋阳将兵拒周师。至河阳，会周主有疾，辛酉夜，引兵还。水军焚其舟舰。傅伏谓行台乞伏贵和曰：“周师疲弊，愿得精骑二千追击之，可破也。”贵和不许。\u003cbr/\u003e\u003cbr/\u003e     齐王宪、于翼、李穆，所向克捷，降拔三十余城，皆弃而不守。唯以王药城要害，令仪同三司韩正守之，正寻以城降齐。\u003cbr/\u003e\u003cbr/\u003e     戊寅，周主还长安。\u003cbr/\u003e\u003cbr/\u003e     庚辰，齐以赵彦深为司徒，斛阿列罗为司空。\u003cbr/\u003e\u003cbr/\u003e     闰月，车骑大将军吴明彻将兵击齐彭城；壬辰，败齐兵数万于吕梁。\u003cbr/\u003e\u003cbr/\u003e     甲午，周主如同州。\u003cbr/\u003e\u003cbr/\u003e     冬，十月，己巳，立皇子叔齐为新蔡王，叔文为晋熙王。\u003cbr/\u003e\u003cbr/\u003e     十二月，辛亥朔，日有食之。\u003cbr/\u003e\u003cbr/\u003e     壬戌，以王玚为尚书左仆射，太子詹事吴郡陆缮为右仆射。\u003cbr/\u003e\u003cbr/\u003e     庚午，周主还长安。\u003cbr/\u003e\u003cbr/\u003e     太建八年丙申，公元五七六年春，正月，癸未，周主如同州；辛卯，如河东涑川；甲午，复还同州。\u003cbr/\u003e\u003cbr/\u003e     甲寅，齐大赦。\u003cbr/\u003e\u003cbr/\u003e     乙卯，齐主还邺。\u003cbr/\u003e\u003cbr/\u003e     二月，辛酉，周主命太子巡抚西土，因伐吐谷浑，上开府仪同大将军王轨、宫正宇文孝伯从行。军中节度，皆委二人，太子仰成而已。\u003cbr/\u003e\u003cbr/\u003e     齐括杂户未嫁者悉集，有隐匿者，家长坐死。\u003cbr/\u003e\u003cbr/\u003e     壬申，以开府仪同三司吴明彻为司空。\u003cbr/\u003e\u003cbr/\u003e     三月，壬寅，周主还长安；夏，四月，乙卯，复如同州。\u003cbr/\u003e\u003cbr/\u003e     己未，上享太庙。\u003cbr/\u003e\u003cbr/\u003e     尚书左仆射王玚。五月，壬辰，周主还长安。\u003cbr/\u003e\u003cbr/\u003e     六月，戊申朔，日有食之。\u003cbr/\u003e\u003cbr/\u003e     辛亥，周主享太庙。\u003cbr/\u003e\u003cbr/\u003e     初，太子叔宝欲以左户部尚书江总为詹事，令管记陆瑜言于吏部尚书孔奂。奂谓瑜曰：“江有潘、陆之华而无园、绮之实，辅弼储宫，窃有所难。”太子深以为恨，自言于帝。帝将许之，奂奏曰：“江总，文华之士。今皇太子文华不少，岂藉于总！如臣愚见，愿选敦重之才，以居辅导之职。”帝曰：“即如卿言，谁当居此？”奂曰：“都官尚书王廓，世有懿德，识性敦敏，可以居之。”太子时在侧，乃曰：“廓，王泰之子，不宜为太子詹事。”奂曰：“宋朝范晔即范泰之子，亦为太子詹事，前代不疑。”太子固争之，帝卒以总为詹事。总，斅之曾孙也。\u003cbr/\u003e\u003cbr/\u003e     甲寅，以尚书右仆射陆缮为左仆射。帝欲以孔奂代缮，诏已出，太子沮之而止；更以晋陵太守王克为右仆射。\u003cbr/\u003e\u003cbr/\u003e     顷之，总与太子为长夜之饮，养良娣陈氏为女；太子亟微行，游总家。上怒，免总官。\u003cbr/\u003e\u003cbr/\u003e     周利州刺史纪王康，骄矜无度，缮修戎器，阴有异谋。司录裴融谏止之，康杀融。丙辰，赐康死。\u003cbr/\u003e\u003cbr/\u003e     丁巳，周主如云阳。\u003cbr/\u003e\u003cbr/\u003e     庚申，齐宜阳王赵彦深卒。彦深历事累朝，常参机近，以温谨著称。既卒，朝贵典机密者，唯侍中、开府仪同三司斛律孝卿一人而已，其余皆嬖幸也。孝卿，羌举之子，比于馀人，差不贪秽。\u003cbr/\u003e\u003cbr/\u003e     秋，八月，乙卯，周主还长安。\u003cbr/\u003e\u003cbr/\u003e     周太子伐吐谷浑，至伏俟城而还。\u003cbr/\u003e\u003cbr/\u003e     宫尹郑译、王端等皆有宠于太子。太子在军中多失德，译等皆预焉。军还，王轨等言之于周主。周主怒，杖太子及译等，仍除译等名，宫臣亲幸者咸被谴。太子复召译，戏狎如初。译因曰：“殿下何时可得据天下？”太子悦，益昵之。译，俨之兄孙也。\u003cbr/\u003e\u003cbr/\u003e     周主遇太子甚严，每朝见，进止与群臣无异，虽隆寒盛暑，不得休息；以其耆酒，禁酒不得至东宫；有过，辄加捶挞。尝谓之曰：“古来太子被废者几人？余儿岂不堪立邪！”乃敕东宫官属录太子言语动作，每月奏闻。太子畏帝威严，矫情修饰，由是过恶不上闻。\u003cbr/\u003e\u003cbr/\u003e     王轨尝与小内史贺若弼言：“太子必不克负荷。”弼深以为然，劝轨陈之。轨后因侍坐，言于帝曰：“皇太子仁孝无闻，恐不了陛下家事。愚臣短暗，不足可信。陛下恒以贺若弼有文武奇才，亦常以此为忧。”帝以问弼，对曰：“皇太子养德春宫，未闻有过。”既退，轨让弼曰：“平生言论，无所不道，今者对扬，何得乃尔反覆？”弼曰：“此公之过也。太子，国之储副，岂易发言！事有蹉跌，便至灭族。本谓公密陈臧否。何得遂至昌言！”轨默然久之，乃曰：“吾专心国家，遂不存私计。向者对众，良实非宜。”\u003cbr/\u003e\u003cbr/\u003e     后轨因内宴上寿，捋帝须曰：“可爱好老公，但恨后嗣弱耳。”先是，帝问右宫伯宇文孝伯曰：“吾儿比来何如？”对曰：“太子比惧天威，更无过失。”罢酒，帝责孝伯曰：“公常语我云：‘太子无过。’今轨有此言，公为诳矣。”孝伯再拜曰：“臣闻父子之际，人所难言。臣知陛下不能割慈忍爱，遂尔结舌。”帝知其意，默然久之，乃曰：“朕已委公矣，公其勉之。”\u003cbr/\u003e\u003cbr/\u003e     王轨骤言于帝曰：“皇太子非社稷主。普六茹坚貌有反相。”帝不悦，曰：“必天命有在，将若之何！”杨坚闻之，甚惧，深自晦匿。\u003cbr/\u003e\u003cbr/\u003e     帝深以轨等言为然，但汉王赞次长，又不才，余子皆幼，故得不废。\u003cbr/\u003e\u003cbr/\u003e     丁卯，以司空吴明彻为南兖州刺史。\u003cbr/\u003e\u003cbr/\u003e     齐主如晋阳。营邯郸宫。\u003cbr/\u003e\u003cbr/\u003e     九月，戊戌，以皇子叔彪为淮南王。\u003cbr/\u003e\u003cbr/\u003e     周主谓群臣曰：“朕去岁属有疾疹，遂不得克平逋寇。前入齐境，备见其情，彼之行师，殆同儿戏。况其朝廷昏乱，政由群小；百姓嗷然，朝不谋夕。天与不取，恐贻后悔。前出河外，直为拊背，未扼其喉。晋州本高欢所起之地，镇摄要重，今往攻之，彼必来援；吾严军以待，击之必克。然后乘破竹之势，鼓行而东，足以穷其巢穴，混同文轨。”诸将多不愿行。帝曰：“机不可失。有沮吾军者，当以军法裁之！”\u003cbr/\u003e\u003cbr/\u003e     冬，十月，己酉，周主自将伐齐，以越王盛、杞公亮、随公杨坚为右三军，谯王俭、大将军窦泰、广化公丘崇为左三军，齐王宪、陈王纯为前军。亮，导之子也。\u003cbr/\u003e\u003cbr/\u003e     丙辰，齐主猎于祁连池；癸亥，还晋阳。先是，晋州行台左丞张延隽公直勤敏，储偫有备，百姓安业。疆场无虞。诸嬖幸恶而代之，由是公私烦扰。","cnt":0,"sort":6630173,"author":"司马光","prev":"6630172.html","next":"6630174.html","book_title":"资治通鉴","updateTimeFmt":"2024-03-28 17:25:38","category":"都市小说"}