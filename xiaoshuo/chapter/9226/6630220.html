{"id":0,"code":"6630220.html","title":"第497章 (3)","latest_chapter_name":"正文 第800章 (3)","xiao_shuo_code":"9226","content":"\u003cbr/\u003e\u003cbr/\u003e    十二月，辛卯，王世充许、亳等十一州皆请降。\u003cbr/\u003e\u003cbr/\u003e     壬辰，燕郡王李艺又击窦建德军于笼火城，破之。\u003cbr/\u003e\u003cbr/\u003e     辛丑，王世充随州总管徐毅举州降。\u003cbr/\u003e\u003cbr/\u003e     癸卯，峡州刺史许绍攻萧铣荆门镇，拔之。绍所部与梁、郑邻接，二境得绍士卒，皆杀之，绍得二境士卒，皆资给遣之。敌人愧感，不复侵掠，境内以安。\u003cbr/\u003e\u003cbr/\u003e     萧铣遣其齐王张绣攻长沙，董景珍谓绣曰：“前年醢彭越，往年杀韩信’，卿不见之乎？何为相攻！”绣不应，进兵围之。景珍欲溃围走，为麾下所杀；铣以绣为尚书令。绣恃功骄横，铣又杀之。由是功臣诸将皆有离心，兵势益弱。\u003cbr/\u003e\u003cbr/\u003e     王世充遣其兄子代王琬、长孙安世诣窦建德报聘，且乞师。\u003cbr/\u003e\u003cbr/\u003e     突厥伦特勒在并州，大为民患，并州总管刘世让设策擒之。上闻之，甚喜。张道源从窦建德在河南，密遣人诣长安，请出兵攻洺州以震山东。丙午，诏世让为行军总管，使将兵出土门，趣洺州。\u003cbr/\u003e\u003cbr/\u003e     己酉，瓜州刺史贺拔行威执骠骑将军达奚暠，举兵反。\u003cbr/\u003e\u003cbr/\u003e     是岁，李子通渡江攻沈法兴，取京口。法兴遣其仆射蒋元超拒之，战于庱亭，元超败死，法兴弃毗陵，奔吴郡。于是丹杨、毗陵等郡皆降于子通。子通以法兴府掾李百药为内史侍郎、国子祭酒。\u003cbr/\u003e\u003cbr/\u003e     杜伏威遣行台左仆射辅公祏将卒数千攻子通，以将军阚棱、王雄诞为副。公祐渡江攻丹杨，克之，进屯溧水，子通帅众数万拒之。公祐简精甲千人，执长刀为前锋；又使千人踵其后，曰：“有退者即斩之。”自帅馀众，复居其后。子通为方陈而前，公祐前锋千人殊死战，公祐复张左右翼以击之，子通败走，公祐逐之，反为所败，还，闭壁不出。王雄诞曰：“子通无壁垒，又狃于初胜，乘其无备击之，可破也。”公祐不从。雄诞以其私属数百人夜出击之，因风纵火，子通大败，降其卒数千人。子通食尽，弃江都，保京口，江西之地尽入于伏威，伏威徙居丹杨。\u003cbr/\u003e\u003cbr/\u003e     子通复东走太湖，收合亡散，得二万人，袭沈法兴于吴郡，大破之。法兴帅左右数百人弃城走，吴郡贼帅闻人遂安遣其将叶孝辩迎之，法兴中涂而悔，欲杀孝辩，更向会稽。孝辩觉之，法兴窘迫，赴江溺死。子通军势复振，帅其群臣徙都馀杭，尽收法兴之地，北自太湖，南至岭，东包会稽，西距宣城，皆有之。\u003cbr/\u003e\u003cbr/\u003e     广、新二州贼帅高法澄、沈宝彻杀隋官，据州，附于林士弘，汉阳太守冯盎击破之。既而宝彻兄子智臣复聚兵于新州，盎引兵击之。战始合，盎免胄大呼曰：“尔识我乎？”贼多弃仗肉袒而拜，遂溃，擒宝彻、智臣等，岭外遂定。\u003cbr/\u003e\u003cbr/\u003e     窦建德行台尚书令恒山胡大恩请降。\u003cbr/\u003e\u003cbr/\u003e     武德四年辛巳，公元六二一年春，正月，癸酉，以大恩为代州总管，封定襄郡王，赐姓李氏。代州石岭之北，自刘武周之乱，寇盗充斥，大恩徙镇雁门，讨击，悉平之。\u003cbr/\u003e\u003cbr/\u003e     稽胡酋帅刘仚成部落数万，为边寇；辛巳，诏太子建成统诸军讨之。\u003cbr/\u003e\u003cbr/\u003e     王世充梁州总管程嘉会以所部来降。\u003cbr/\u003e\u003cbr/\u003e     杜伏威遣其将陈正通、徐绍宗帅精兵二千，来会秦王世民击王世充，甲申，攻梁，克之。\u003cbr/\u003e\u003cbr/\u003e     丙戌，黔州刺史田世康攻萧铣五州、四镇，皆克之。\u003cbr/\u003e\u003cbr/\u003e     秦王世民选精锐千馀骑，皆皂衣玄甲，分为左右队，使秦叔宝、程知节、尉迟敬德、翟长孙分将之。每战，世民亲被玄甲帅之为前锋，乘机进击，所向无不摧破，敌人畏之。行台仆射屈突通、赞皇公窦轨将兵按行营屯，猝与王世充遇，战不利。秦王世民帅玄甲救之，世充大败，获其骑将葛彦璋，俘斩六千馀人，世充遁归。\u003cbr/\u003e\u003cbr/\u003e     李靖说赵郡王孝恭以取萧铣十策，孝恭上之。二月，辛卯，改信州为夔州，以孝恭为总管，使大造舟舰，习水战。以孝恭未更军旅，以靖为行军总管，兼孝恭长史，委以军事。靖说孝恭悉召巴、蜀酋长子弟，量才授任，置之左右，外示引擢，实以为质。\u003cbr/\u003e\u003cbr/\u003e     王世充太子玄应将兵数千人，自虎牢运粮入洛阳，秦王世民遣将军李君羡邀击，大破之，玄应仅以身免。\u003cbr/\u003e\u003cbr/\u003e     世民使宇文士及奏请进围东都，上谓士及曰：“归语尔王：今取洛阳，止欲息兵。克城之日，乘舆法物，图籍器械，非私家所须者，委汝收之。其馀子女玉帛，并以分赐将士。”\u003cbr/\u003e\u003cbr/\u003e     辛丑，世民移军青城宫，壁垒未立，王世充帅众二万自方诸门出，凭故马坊垣堑，临谷水以拒唐兵，诸将皆惧。世民以精骑陈于北邙，登魏宣武陵以望之，谓左右曰：“贼势窘矣，悉众而出，徼幸一战，今日破之，后不敢复出矣！”命屈突通帅步卒五千渡水击之，戒通曰：“兵交则纵烟。”烟作，世民引骑南下，身先士卒，与通合势力战。世民欲知世充陈厚薄，与精骑数十冲之，直出其背，众皆披靡，杀伤甚众。既而限以长堤，与诸骑相失，将军丘行恭独从世民，世充数骑追及之，世民马中流矢而毙。行恭回骑射追者，发无不中，追者不敢前。乃下马以授世民，行恭于马前步执长刀，距跃大呼，斩数人，突陈而出，得入大军。世充亦帅众殊死战，散而复合者数四，自辰至午，世充兵始退。世民纵兵乘之，直抵城下，俘斩七千人，遂围之。骠骑将军段志玄与世充兵力战，深入，马倒，为世充兵所擒，两骑夹持其髻，将渡洛水，志玄踊身而奋，二人俱坠马。志玄驰归，追者数百骑，不敢逼。\u003cbr/\u003e\u003cbr/\u003e     初，骠骑将军王怀文为唐军斥候，为世充所获，世充欲慰悦之，引置左右。壬寅，世充出右掖门，临洛水为陈，怀文忽引槊刺世充，世充衷甲，槊折不能入，左右猝出不意，皆愕眙不知所为。怀文走趣唐军，至写口，追获，杀之。世充归，解去衷甲，袒示群臣曰：“怀文以槊刺我，卒不能伤，岂非天所命乎！”\u003cbr/\u003e\u003cbr/\u003e     先是，御史大夫郑飂不乐仕世充，多称疾不预事，至是谓世充曰：“臣闻佛有金刚不坏身，陛下真是也！臣实多幸，得生佛世，愿弃官削发为沙门，服勤精进，以资陛下之神武。”世充曰：“国之大臣，声望素重，一旦入道，将骇物听。俟兵革休息，当从公志。”飂固请，不许。退谓其妻曰：“吾束发从官，志慕名节，不幸遭遇乱世，流离至此，侧身猜忌之朝，累足危亡之地，智力浅薄，无以自全。人生会当有死，早晚何殊？姑从吾所好，死亦无憾！”遂削发被僧服。世充闻之，大怒曰：“尔以我为必败，欲苟免邪？不诛之，何以制众！”遂斩飂于市。飂言笑自若，观者壮之。\u003cbr/\u003e\u003cbr/\u003e     诏赠王怀文上柱国、朔州刺史。\u003cbr/\u003e\u003cbr/\u003e     并州安抚使唐俭密奏：“真乡公李仲文与妖僧志觉有谋反语，又娶陶氏之女以应桃李之谣。谄事可汗，甚得其意，可汗许立为南面可汗。及在并州，赃贿狼藉。”上命裴寂、陈叔达、萧瑀杂鞠之。乙巳，仲文伏诛。\u003cbr/\u003e\u003cbr/\u003e     庚戌，王泰弃河阳走，其将赵敻等以城来降。别将单雄信、裴孝达与总管王君廓相持于洛口，秦王世民帅步骑五千援之，至辳辕，雄信等遁去，君廓追败之。\u003cbr/\u003e\u003cbr/\u003e     壬子，延州总管段德操击刘仚成，破之，斩首千馀级。\u003cbr/\u003e\u003cbr/\u003e     乙卯，王世充怀州刺史陆善宗以城降。\u003cbr/\u003e\u003cbr/\u003e     秦王世民围洛阳宫城，城中守御甚严，大炮飞石重五十斤，掷二百步，八弓弩箭如车辐，镞如巨斧，射五百步。世民四面攻之，昼夜不息，旬馀不克。城中欲翻城者凡十三辈，皆不果发而死。唐将士皆疲弊思归，总管刘弘基等请班师。世民曰：“今大举而来，当一劳永逸。东方诸州已望风款服，唯洛阳孤城，势不能久，功在垂成，奈何弃之而去！”乃下令军中曰：“洛阳未破，师必不还，敢言班师者斩！”众乃不敢复言。上闻之，亦密敕世民使还，世民表称洛阳必可克，又遣参谋军事封德彝入朝面论形势。德彝言于上曰：“世充得地虽多，率皆羁属，号令所行，唯洛阳一城而已，智尽力穷，克在朝夕。今若旋师，贼势复振，更相连接，后必难图！”上乃从之。世民遣世充书，谕以祸福；世充不报。\u003cbr/\u003e\u003cbr/\u003e     戊午，王世充郑州司兵沈悦遣使诣左武候大将军李世勣请降。左卫将军王群廓夜引兵袭虎牢，悦为内应，遂拔之，获其荆王行本及长史戴胄。悦，君理之孙也。\u003cbr/\u003e\u003cbr/\u003e     窦建德克周桥，虏孟海公。","cnt":0,"sort":6630220,"author":"司马光","prev":"6630219.html","next":"6630221.html","book_title":"资治通鉴","updateTimeFmt":"2024-03-28 17:25:38","category":"都市小说"}