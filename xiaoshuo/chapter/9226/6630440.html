{"id":0,"code":"6630440.html","title":"第717章 (2)","latest_chapter_name":"正文 第800章 (3)","xiao_shuo_code":"9226","content":"\u003cbr/\u003e\u003cbr/\u003e    戊申，武定节度使李思敬以洋州降王建。\u003cbr/\u003e\u003cbr/\u003e     辛亥，李茂贞尽出骑兵于邻州就刍粮。壬子，朱全忠穿蚰蜒壕围凤翔，设大铺、铃架以绝内外。\u003cbr/\u003e\u003cbr/\u003e     癸亥，以茂贞为凤翔、静难、武定、昭武四镇节度使。\u003cbr/\u003e\u003cbr/\u003e     或劝钱閔渡江东保越州，以避徐、许之难。杜建微按剑叱之曰：“事或不济，同死于此，岂可复东度乎！”閔恐徐绾等据越州，遣大将顾全武将兵戍之。全武曰：“越州不足往，不若之广陵。閔曰：何故？”对曰：“闻绾等谋诏田頵，田頵至，淮南助之，不可敌也。”建徽曰：“孙儒之难，王尝有德于杨公，今往告之，宜有以相报。”閔命全武告急于杨行密，全武曰：徒往无益，请得王子为质。閔命其子传璿微服为全武仆，与偕之广陵，且求婚于行密。过润州，团练使安仁义爱傅璿清丽，将以十仆易之。全武夜半赂阍者逃去。\u003cbr/\u003e\u003cbr/\u003e     绾等果召田頵，頵引兵赴之，先遣亲吏何饶谓閔曰：“请大王东如越州，空府廨以相待，无为杀士卒！”閔报曰：“军中叛乱，何方无之！公为节帅，乃助贼为逆。战则亟战，又何大言！”頵筑垒绝往来之道。閔患之，募能夺其地者赏以州。衢州制置使陈璋将卒三百出城奋击，遂夺其地，閔即以为衢州刺史。顾全武至广陵，说杨行密曰：“使田頵得志，必为王患。王召頵还，钱王请以子传璿为质，且求婚。”行密许之，以女妻傅璿。\u003cbr/\u003e\u003cbr/\u003e     冬，十月，李俨至杨州，杨行密始建制敕院，每有封拜，辄以告俨，于紫极宫玄宗像前陈制书，再拜然后下。\u003cbr/\u003e\u003cbr/\u003e     王建攻拔兴州，以军使王宗浩为兴州刺史。\u003cbr/\u003e\u003cbr/\u003e     戊寅夜，李茂贞假子彦询帅三团步兵奔于汴军。己卯，李彦韬继之。\u003cbr/\u003e\u003cbr/\u003e     庚辰，朱全忠遣幕僚司马邺奉表入城。甲申，又遣使献熊白，自是献食物、缯帛相继。上皆先以示李茂贞，使启视之，茂贞亦不敢启。丙戌，复遣使请与茂贞议连和，民出城樵采者皆不抄掠。丁亥，全忠表请修宫阙及迎车驾。己丑，遣国子司业薛昌祚、内使王延缋赍诏赐全忠。癸巳，茂贞复出兵击汴军城西寨，败还。全忠以绛袍衣降者，使招呼城中人，凤翔军夜缒去，及因樵采去不返者甚众。是后茂贞或遣兵出击汴军，多不为用，散还。茂贞疑上与全忠有密约，壬寅，更于御院北垣外增兵防卫。\u003cbr/\u003e\u003cbr/\u003e     十一月，癸卯朔，保大节度使李茂勋帅其众万馀人救凤翔，屯于城北阪上，与城中举烽相应。\u003cbr/\u003e\u003cbr/\u003e     甲辰，上使赵国夫人诇学士院二使皆不在，亟召韩偓、姚洎，窃见之于土门外，执手相泣。洎请上速还，恐为它人所见，上遽去。\u003cbr/\u003e\u003cbr/\u003e     朱全忠遣其将孔勍、李晖将兵乘虚袭鄜、坊。壬子，拔坊州。甲寅，大雪，汴军冒之夕进，五鼓，抵庸阝州城下。鄜人不为备，汴军入城，城中兵尚八千人，格斗至午，鄜人始败，擒留守李继璿。就抚存李茂勋及将士之家，按堵无扰，命李晖权知军府事。茂勋闻之，引兵遁去。汴军每夜鸣鼓角，城中地如动。攻城者诟城上人云“劫天子贼”，乘城者诟城下人云“夺天子贼”。是冬，大雪，城中食尽，冻馁死者不可胜计，或卧未死，肉已为人所。市中卖人肉斤直钱百，犬肉值五百。茂贞储偫亦竭，以犬彘供御膳。上鬻御衣及小皇子衣于市以充用，削渍松梯以饲御马。\u003cbr/\u003e\u003cbr/\u003e     丙子，户部侍郎、同平章事韦贻范薨。\u003cbr/\u003e\u003cbr/\u003e     癸亥，朱全忠遣人藄城外草以困城中。甲子，李茂贞增兵守宫门，诸宦官自度不免，互相尤怨。\u003cbr/\u003e\u003cbr/\u003e     苏检数为韩偓经营入相，言于茂贞及中尉、枢密，且遣亲吏告偓，偓怒曰：“公与韦公自贬所召归，旬月致位宰相，讫不能有所为。今朝夕不济，乃欲以此相污邪！”田頵急攻杭州，仍具舟将自西陵渡江。钱閔遣其将盛造、朱郁拒破之。\u003cbr/\u003e\u003cbr/\u003e     十二月，李茂勋遣使请降于朱全忠，更名周彝。于是茂贞山南州镇皆入王建，关中州镇皆入全忠，坐守孤城。乃密谋诛宦官以自赎，遗全忠书曰：“祸乱之兴，皆由全诲。仆迎驾至此，以备他盗。公既志匡社稷，请公迎扈还宫，仆以弊甲雕兵，从公陈力。”全忠复书曰：“仆举兵至此，正以乘舆播迁；公能协力，固所愿也。”\u003cbr/\u003e\u003cbr/\u003e     杨行密使人召田頵曰：“不还，吾且使人代镇宣州。”庚辰，頵将还，征犒军钱二十万缗于钱閔，且求閔子为质，将妻以女。閔谓诸子：“孰能为田氏婿者？”莫对。閔欲遣幼子传球，传球不可。閔怒，将杀之。次子传瓘请行，吴夫人泣曰：“奈何置儿虎口！”传閔曰：“纾国家之难，安敢爱身！”再拜而出，閔泣送之。传瓘从数人缒北门而下。頵与徐绾、许再思同归宣州。閔夺传球内牙兵印。\u003cbr/\u003e\u003cbr/\u003e     越州客军指挥使张洪以徐绾之党自疑，帅步兵三百奔衢州，刺史陈璋纳之。温州将丁章逐刺史朱敖，敖奔福州。章据温州，田頵遣使招之，道出衢州。陈璋听其往还，钱閔由是恨璋。\u003cbr/\u003e\u003cbr/\u003e     丁酉，上召李茂贞、苏检、李继诲、李彦弼、李继岌、李继远、李继忠食，议与朱全忠和，上曰：“十六宅诸王以下，冻馁死者日有数人。在内诸王及公主、妃嫔，一日食粥，一日食汤饼，今亦竭矣。卿等意如何？”皆不对。上曰：“速当和解耳！”\u003cbr/\u003e\u003cbr/\u003e     凤翔兵十馀人遮韩全诲于左银台门，喧骂曰：“阖境涂炭，阖城馁死，正为军容辈数人耳！”全诲叩头诉于茂贞，茂贞曰：“卒辈何知！”命酌酒两杯，对饮而罢。又诉于上，上亦谕解之。李继昭谓全诲曰：“昔杨军容破杨守亮一族，今军容亦破继昭一族邪！”慢骂之，遂出降于全忠，复姓苻，名道昭。\u003cbr/\u003e\u003cbr/\u003e     是岁，虔州刺史卢光稠攻岭南，陷韶州，使其子延昌守之，进围潮州。清海留后刘隐发兵击走之，乘胜进攻韶州。隐弟陟以为延昌右虔州之援，未可遽取。隐下从，逐围韶州。会江涨，馈运不继，光稠自虔州引兵救之。其将谭全播伏精兵万人于山谷，以羸弱挑战，大破隐于城南，隐奔还。全播悉以功让诸将，光稠益贤之。\u003cbr/\u003e\u003cbr/\u003e     岳州刺史邓进思卒，弟进忠自称刺史。\u003cbr/\u003e\u003cbr/\u003e     天复三年癸亥，公元九零三年春，正月，甲辰，遣殿中侍御史崔构、供奉官郭遵诲诣朱全忠营。丙午，李茂贞亦遣牙将郭启期往议和解。\u003cbr/\u003e\u003cbr/\u003e     平卢节度使王师范，颇好学，以忠义自许，为治有声迹。朱全忠围凤翔，韩全诲以诏书征藩镇兵入援乘舆，师范见之，泣下沾衿，曰：“吾属为帝室藩屏，岂得坐视天子困辱如此。各拥强兵，但自卫乎！”会张浚自长水亦遗之书，劝举义兵。师范曰：“张公言正会吾意，夫复何疑！虽力不足，当死生以之。”时关东兵多从全忠在凤翔，师范分遣诸将诈为贡献及商贩，包束兵仗，载以小车，入汴、徐、兖、郓、齐、沂、河南、孟、滑、河中、陕、虢、华等州，期以同日俱发，讨全忠。适诸州者多事泄被擒，独行军司马刘鄩取兖州。时泰宁节度使葛从周悉将其屯邢州，鄩先遣人为贩油者入城，诇其虚实及兵所从入。丙午，鄩将精兵五百夜自水窦入，比明，军城悉定，市人皆不知。鄩据府舍，拜从周母，每旦省竭；待其妻子，甚有恩礼；子弟职掌、供亿如故。\u003cbr/\u003e\u003cbr/\u003e     是日，青州牙将张居厚帅壮士二百将小车至华州东城，知州事娄敬思疑其有异，剖视之。其徒大呼，杀敬思，攻西城。崔胤在华州，帅众拒之，不克，走至商州，追获之。\u003cbr/\u003e\u003cbr/\u003e     全忠留节度判官裴迪守大梁，师范遣走卒赍书至大梁，迪问以东方事，走卒色动。迪察其有变，屏人问之，走卒具以实告。迪不暇白全忠，亟请马步都指挥使朱友宁将兵万馀人东巡兖、郓。友宁召葛从周于邢州，共攻师范。全忠闻变，亦分兵先归，使友宁并将之。","cnt":0,"sort":6630440,"author":"司马光","prev":"6630439.html","next":"6630441.html","book_title":"资治通鉴","updateTimeFmt":"2024-03-28 17:25:38","category":"都市小说"}