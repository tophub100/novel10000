{"id":0,"code":"6630421.html","title":"第698章 (3)","latest_chapter_name":"正文 第800章 (3)","xiao_shuo_code":"9226","content":"\u003cbr/\u003e\u003cbr/\u003e    秦贤寇宋汴，朱全忠败之于尉氏南；癸巳，遣都将郭言将步骑三万击蔡州。\u003cbr/\u003e\u003cbr/\u003e     六月，以扈跸都将杨守亮为金商节度、京畿制置使，将兵二万出金州，与王重荣、李克用共讨朱玫，守亮本姓訾，名亮，曹州人，与弟信皆为杨复光假子，更名守亮、守信。\u003cbr/\u003e\u003cbr/\u003e     李克用遣使奉表称：“方发兵济河，除逆党，迎车驾，愿诏诸道与臣协力。”先是，山南之人皆言克用与朱玫合，人情忷惧；表至，上出示从官，并谕山南诸镇，由是帖然。然克用表犹以朱全忠为言，上使杨复恭以书谕之云：“俟三辅事宁，别有进止。”\u003cbr/\u003e\u003cbr/\u003e     衡州刺史周岳发兵攻潭州，钦化节度使闵勖招淮西将黄皓入城共守，皓遂杀勖。岳攻拔州城，擒皓，杀之。\u003cbr/\u003e\u003cbr/\u003e     镇海节度使周宝遣牙将丁从实袭常州，逐张郁。郁奔海陵，依镇遏使南昌高霸。霸，高骈将也，镇海陵，有民五万户，兵三万人。\u003cbr/\u003e\u003cbr/\u003e     秋，七月，秦宗权陷许州，杀节度使鹿晏弘。\u003cbr/\u003e\u003cbr/\u003e     王行瑜进攻兴州，感义节度使杨晟弃镇走，据文州，诏保銮都将李鋋、扈跸都将李茂贞、陈佩屯大唐峰以拒之。茂贞，博野人，本姓宋，名文通，以功赐姓名。\u003cbr/\u003e\u003cbr/\u003e     要命钦化军曰武安，以衡州刺史周岳为节度使。\u003cbr/\u003e\u003cbr/\u003e     八月，卢龙节度使李忠薨，以其子匡威为留后。\u003cbr/\u003e\u003cbr/\u003e     王潮拔泉州，杀廖彦若。潮闻福建观察陈岩威名，不敢犯福州境，遣使降之，岩表潮为泉州刺史。潮沈勇有智略，既得泉州，招怀离散，均赋缮兵，吏民悦服。幽王绪于别馆，绪惭，自杀。\u003cbr/\u003e\u003cbr/\u003e     九月，朱玫将张行实攻大唐峰，李鋋等击却之。金吾将军满存与邠军战，破之，复取兴州，进守万仞寨。\u003cbr/\u003e\u003cbr/\u003e     李克修攻孟方立，甲午，擒其将吕臻于焦冈，拔故镇、武安、临洺、邯郸、沙河，以大将安金俊为邢州刺史。\u003cbr/\u003e\u003cbr/\u003e     长安百官太子太师裴璩等劝进于襄王煴。冬，十月，煴即皇帝位，改元建贞，遥尊上为太上元皇帝。\u003cbr/\u003e\u003cbr/\u003e     董昌谓钱閔曰：“汝能取越州，吾以杭州授汝。”閔曰：“然，不取终为后患。”遂将兵自诸暨趋平水，凿山开道五百里，出曹娥埭，浙东将鲍君福帅众降之。閔与浙东军战，屡破之，进屯丰山。\u003cbr/\u003e\u003cbr/\u003e     感化牙将张雄、冯弘铎得罪于节度使时溥，聚众三百，走渡江，袭苏州，据之。雄自称刺史，稍聚兵至五万，战舰千馀，自号天成军。\u003cbr/\u003e\u003cbr/\u003e     河阳节度使诸葛爽薨，大将刘经、张全义立爽子仲方为留后。全义，临濮人也。\u003cbr/\u003e\u003cbr/\u003e     李克修攻邢州，不克而还。\u003cbr/\u003e\u003cbr/\u003e     十一月，丙戌，钱閔克越州，刘汉宏奔台州。\u003cbr/\u003e\u003cbr/\u003e     义成节度使安师儒委政于两厢都虞候夏侯晏、杜标，二人骄恣，军中忿之。小校张骁潜出，聚众二千攻州城，师儒斩晏、标首谕之，军中稍息。天平节度使朱瑄谋取滑州，遣濮州刺史朱裕将兵诱张骁，杀之。朱全忠先遣其将朱珍、李唐宾袭滑州，入境，遇大雪。珍等一夕驰至壁下，百梯并升，遂克之。虏师儒以归。全忠以牙将江陵胡真知义成留后。\u003cbr/\u003e\u003cbr/\u003e     田令孜至成都请寻医，许之。\u003cbr/\u003e\u003cbr/\u003e     十二月，戊寅，诸军拔凤州，以满存为凤州防御使。\u003cbr/\u003e\u003cbr/\u003e     杨复恭传檄关中，称“得朱玫首者，以静难节度使赏之。”王行瑜战数败，恐获罪于玫，与其下谋曰：“今无功，归亦死；曷若与汝曹斩玫首，定京城，迎大驾，取邠宁节钺乎？”众从之。甲寅，行瑜自凤州擅兵引归京师，玫方视事，闻之，怒，召行谕，责之曰：“汝擅归，欲反邪？”行瑜曰：“吾不反，欲诛反者朱玫耳！”遂擒斩之，并杀其党数百人。诸军大乱，焚掠京城，士民无衣冻死者蔽地。裴澈、郑昌图帅百官二百馀人奉襄王奔河中，王重荣诈为迎奉，执煴，杀之，囚澈、昌图；百官死者殆半。\u003cbr/\u003e\u003cbr/\u003e     台州刺史杜雄诱刘汉宏，执送董昌，斩之。昌徙镇越州，自称知浙东军府事，以钱閔知杭州事。\u003cbr/\u003e\u003cbr/\u003e     王重荣函襄王煴首送行在，刑部请御兴元城南门献馘，百官毕贺。太常博士殷盈孙议，以为：“煴为贼臣所逼，正以不能死节罪耳。礼，公族罪在大辟，君为之素服不举。今煴已就诛，宜废为庶人，令所在葬其首。其献馘称贺之礼，请俟朱玫首至而行之。”从之。盈孙，侑之孙也。\u003cbr/\u003e\u003cbr/\u003e     河阳大将刘经，畏李罕之难制，自引兵镇洛阳，袭罕之于渑池，为罕之所败，经弃洛阳走，罕之追杀殆尽。罕之军于巩，将渡河，经遣张全义将兵拒之。时诸葛仲方幼弱，政在刘经，诸将多不附。全义遂与罕之合兵攻河阳，为经所败，罕之、全义走保怀州。\u003cbr/\u003e\u003cbr/\u003e     初，忠武决胜指挥使孙儒与龙骧指挥使朗山刘建锋戍蔡州，拒黄巢，扶沟马殷隶军中，以材勇闻。及秦宗权叛，儒等皆属焉。宗权遣儒将兵攻陷郑州，刺史李璠奔大梁。儒进陷河阳，留后诸葛仲方奔大梁。儒自称节度使，张全义据怀州，李罕之据泽州以拒之。初，长安人张佶为宣州幕僚，恶观察使秦彦之为人，弃官去，过蔡州，宗权留以为行军司马。佶谓刘建锋曰：“秦公刚鸷而猜忌，亡无日矣，吾属何以自免！”建锋方自危，遂与佶善。\u003cbr/\u003e\u003cbr/\u003e     寿州刺史张翱遣其将魏虔将万人寇庐州，庐州刺史杨行愍遣其将田頵、李神福、张训拒之，败虔于褚城。滁州刺史许勍袭舒州，刺史陶雅奔庐州。高骈命行愍更名行密。\u003cbr/\u003e\u003cbr/\u003e     是岁，天平牙将朱瑾逐泰宁节度使齐克让，自称留后。瑾将袭衮州，求婚于克让，乃自郓盛饰车服，私藏兵甲以赴之。亲迎之夕，甲士窃发，逐克让而代之。朝廷因以瑾为泰宁节度使。\u003cbr/\u003e\u003cbr/\u003e     安陆贼帅周通攻鄂州，路审中亡去。岳州刺史杜洪乘虚入鄂，自称武昌留后，朝廷因以授之。湘阴贼帅邓进思复乘虚陷岳州。\u003cbr/\u003e\u003cbr/\u003e     秦宗言围荆南二年，张环婴城自守，城中米斗直钱四十缗，食甲鼓皆尽，击门扉以警夜，死者相枕。宗言竟不能克而去。\u003cbr/\u003e\u003cbr/\u003e     光启三年丁未，公元八八七年春，正月，以邠州都将王行瑜为静难军节度使，扈跸都头李茂贞领武定节度使，扈跸都头杨守宗为金商节度使，右卫大将军顾彦朗为东川节度使，金商节度使杨守亮为山南西道节度使。彦朗，丰县人也。\u003cbr/\u003e\u003cbr/\u003e     辛巳，以董昌为浙东观察使，钱閔为杭州刺史。\u003cbr/\u003e\u003cbr/\u003e     秦宗权自以兵力十倍于朱全忠，而数为全忠所败，耻之，欲悉力以攻汴州。全忠患兵少，二月，以诸军都指挥使朱珍为淄州刺史，募兵于东道，期以初夏而还。\u003cbr/\u003e\u003cbr/\u003e     戊辰，削夺三川都监田令孜官爵，长流端州。然令孜依陈敬瑄，竟不行。\u003cbr/\u003e\u003cbr/\u003e     代北节度使李国昌薨。\u003cbr/\u003e\u003cbr/\u003e     三月，癸未，诏伪宰相萧遘、郑昌图、裴澈，于所在集众斩之，皆死于岐山。时朝士受煴官者甚众，法司皆处以极法。杜让能力争之，免者什七八。\u003cbr/\u003e\u003cbr/\u003e     壬辰，车驾至凤翔，节度使李昌符，恐车驾还京虽不治前过，恩赏必疏，乃以宫室未完，固请驻骅府舍，从之。\u003cbr/\u003e\u003cbr/\u003e     太傅兼侍中郑从谠罢为太子太保。\u003cbr/\u003e\u003cbr/\u003e     镇海节度使周宝募亲军千人，号后楼兵，禀给倍于镇海军，镇海军皆怨，而后楼兵浸骄不可制。宝溺于声色，不亲政事，筑罗城二十馀里，建东第，人苦其役。宝与僚属宴后楼，有言镇海军怨望者，宝曰：“乱则杀之！”度支催勤使薛朗以其言告所善镇海军将刘浩，戒之使戢士卒，浩曰：“惟反可以免死耳！”是夕，宝醉，方寝，浩帅其党作乱，攻府舍而焚之。宝惊起，徒跣叩芙蓉门呼后楼兵，后楼兵亦反矣。宝帅家人步走出青阳门，遂奔常州，依刺史丁从实。浩杀诸僚佐，癸巳，迎薛朗入府，推为留后。宝先兼租庸副使，城中货财山积，是日，尽于乱兵之手。高骈闻宝败，列牙受贺，遣使馈以齑粉。宝怒，掷之地曰：“汝有吕用之在，他日未可知也！”扬州连岁饥，城中馁死者日数千人，坊巷为之寥落，妖异数见，骈悉以为周宝当之。\u003cbr/\u003e\u003cbr/\u003e     山南西道节度使杨守亮忌利州刺史王建骁勇，屡召之。建惧，不往。前龙州司仓周庠说建曰：“唐祚将终，藩镇互相吞噬，皆无雄才远略，不能戡济多难。公勇而有谋，得士卒心，立大功者非公而谁！然葭萌四战之地，难以久安。阆州地僻人富，杨茂实，陈、田之腹心，不修职贡，若表其罪，兴兵讨之，可一战而擒也。”建从之，召募溪洞酋豪，有众八千，沿嘉陵江而下，袭阆州，逐其刺史杨茂实而据之，自称防御使，招纳亡命，军势益盛，守亮不能制。部将张虔裕说建曰：“公乘天子微弱，专据方州，若唐室复兴，公无种矣。宜遣使奉表天子，杖大义以行师，蔑不济矣。”部将綦毋谏复说建养士爱民，以观天下之变，建皆从之。庠、虔裕、谏，皆许州人也。初，建与东川节度使顾彦朗俱在神策军，同讨贼。建既据阆州，彦朗畏其侵暴，数遣使问遗，馈以军食，建由是不犯东川。\u003cbr/\u003e\u003cbr/\u003e     初，周宝闻淮南六合镇遏使徐约兵精，诱之使击苏州。","cnt":0,"sort":6630421,"author":"司马光","prev":"6630420.html","next":"6630422.html","book_title":"资治通鉴","updateTimeFmt":"2024-03-28 17:25:38","category":"都市小说"}