{"id":0,"code":"6630177.html","title":"第454章 (3)","latest_chapter_name":"正文 第800章 (3)","xiao_shuo_code":"9226","content":"\u003cbr/\u003e\u003cbr/\u003e    甲辰，周主东巡；丙午，以许公宇文善为大宗伯。戊午，周主至洛阳；立鲁王阐为皇太子。\u003cbr/\u003e\u003cbr/\u003e     二月，癸亥，上耕藉田。周下诏，以洛阳为东京；发山东诸州兵治洛阳宫，常役四万人。徒相州六府于洛阳。\u003cbr/\u003e\u003cbr/\u003e     周徐州总管王轨，闻郑译用事，自知及祸，谓所亲曰：“吾昔在先朝，实申社稷至计。今日之事，断可知矣。此州控带淮南，邻接强寇，欲为身计，易如反掌。但忠义之节，不可亏违，况荷先帝厚恩，岂可以获罪于嗣主，遽忘之邪！正可于此待死，冀千载之后，知吾此心耳！”\u003cbr/\u003e\u003cbr/\u003e     周主从容问译曰：“我脚杖痕，谁所为也？”对曰：“事由乌丸轨、宇文孝伯。”因言轨捋须事。帝使内史杜庆信就州杀轨，元岩不肯署诏。御正中大夫颜之仪切谏，帝不听，岩进继之，脱巾顿颡，三拜三进。帝曰：“汝欲党乌丸轨邪？”岩曰：“臣非党轨，正恐滥诛失天下之望。”帝怒，使阉竖搏其面。轨遂死，岩亦废于家。远近知与不知，皆为轨流涕。之仪，之推之弟也。\u003cbr/\u003e\u003cbr/\u003e     周主之为太子也，上柱国尉迟运为宫正，数进谏，不用；又与王轨、宇文孝伯、宇文神举皆为高祖所亲待，太子疑其同毁己。及轨死，运惧，私谓孝伯曰：“吾徒必不免祸，为之奈何？”孝伯曰：“今堂上有老母，地下有武帝。为臣为子，知欲何之！且委质事人，本徇名义；谏而不入，死焉可逃！足下若为身计，宜且远之。”于是运求出为秦州总管。\u003cbr/\u003e\u003cbr/\u003e     他日，帝托以齐王宪事让孝伯曰：“公知齐王谋反，何以不言？”对曰：“臣知齐王忠于社稷，为群小所谮，言必不用，所以不言。且先帝付嘱微臣，唯令辅导陛下。今谏而不从，实负顾托。以此为罪，是所甘心。”帝大惭，俯首不语，命将出，赐死于家。\u003cbr/\u003e\u003cbr/\u003e     时宇文神举为并州刺史，帝遣使就州鸩杀之。尉迟运至秦州，亦以忧死。\u003cbr/\u003e\u003cbr/\u003e     周罢南伐诸军。\u003cbr/\u003e\u003cbr/\u003e     突厥佗钵可汗请和于周，周主以赵王招女为千金公主，妻之，且命执送高绍义；佗钵不从。\u003cbr/\u003e\u003cbr/\u003e     辛巳，周宣帝传位于太子阐，大赦，改元大象，自称天元皇帝，所居称“天台”，冕二十四旒，车服旗鼓皆倍于前王之数。皇帝称正阳宫，置纳言、御正、诸卫等官，皆准天台。尊皇太后为天元皇太后。\u003cbr/\u003e\u003cbr/\u003e     天元既传位，骄侈弥甚，务自尊大，无所顾惮，国之仪典，率情变更。每对臣下自称为天、用樽、彝、珪、瓒以饮食。令群臣朝天台者，致斋三日，清身一日。既自比上帝，不欲群臣同己，常自带绶，及冠通天冠，加金附蝉，顾见侍臣弁上有金蝉及王公有绶者，并令去之。不听人有“天”、“高”、“上”、“大”之称，官名有犯，皆改之。改姓高者为“姜”，九族称高祖者为“长祖”。又令天下车皆以浑木为轮。禁天下妇人不得施粉黛，自非宫人，皆黄眉墨汝。\u003cbr/\u003e\u003cbr/\u003e     每召侍臣论议，唯欲兴造变革，未尝言及政事。游戏无常，出入不节，羽仪仗卫，晨出夜还，陪侍之官，皆不堪命。自公卿以下，常被楚挞。每捶人，皆以百二十为度，谓之“天杖”，其后又加至二百四十。宫人内职亦如之，后、妃、嫔、御，虽被宠幸，亦多杖背。于是内外恐怖，人不自安，皆求苟免，莫有固志，重足累息，以逮于终。\u003cbr/\u003e\u003cbr/\u003e     戊子，周以越王盛为太保，尉迟迥为大前疑，代王达为大右弼。\u003cbr/\u003e\u003cbr/\u003e     辛卯，徙邺城《石经》于洛阳。诏：“河阳、幽、相、豫、亳、青、徐七总管，并受东京六府处分。”\u003cbr/\u003e\u003cbr/\u003e     三月，庚申，天元还长安，大陈军伍，亲擐甲胄，入自青门，静帝备法驾以从。\u003cbr/\u003e\u003cbr/\u003e     夏，四月，壬戌朔，立妃朱氏为天元帝后。后，吴人，本出寒微，生静帝，长于天元十余岁，疏贱无宠，以静帝故，特尊之。\u003cbr/\u003e\u003cbr/\u003e     乙巳，周主祠太庙。壬午，大醮于正武殿。\u003cbr/\u003e\u003cbr/\u003e     五月，辛亥，以襄国郡为赵国，济南郡为陈国，武当、安富二郡为越国，上党郡为代国，新野郡为滕国，邑各万户；令赵王招、陈王纯、越王盛、代王达、滕王逌并之国。\u003cbr/\u003e\u003cbr/\u003e     随公杨坚私谓大将军汝南公庆曰：“天元实无积德；视其相貌，寿亦不长。又，诸藩微弱，各令就国，曾无深根固本之计。羽翮既剪，何能及远哉！”庆，神举之弟也。\u003cbr/\u003e\u003cbr/\u003e     突厥寇周并州。六月，周发山东诸民修长城。\u003cbr/\u003e\u003cbr/\u003e     秋，七月，庚寅，周以杨坚为大前疑，柱国司马消难为大后承。\u003cbr/\u003e\u003cbr/\u003e     辛卯，初用大货六铢钱。\u003cbr/\u003e\u003cbr/\u003e     丙申，周纳司马消难女为正阳宫皇后。\u003cbr/\u003e\u003cbr/\u003e     己酉，周尊天元帝太后李氏为天皇太后，壬子，改天元皇后朱氏为天皇后，立妃元氏为天右皇后，陈氏为天左皇后，凡四后云。元氏，开府仪同大将军晟之女；陈氏，大将军山提之女也。\u003cbr/\u003e\u003cbr/\u003e     八月，庚申，天元如同州。\u003cbr/\u003e\u003cbr/\u003e     丁卯，上阅武于大壮观。命都督任忠帅步骑十万陈于玄武湖，都督陈景帅楼舰五百出瓜步江，振旅而还。\u003cbr/\u003e\u003cbr/\u003e     壬申，周天元还长安。甲戌，以陈山提、元晟并为上柱国。\u003cbr/\u003e\u003cbr/\u003e     戊寅，上还宫。豫章内史南康王方泰，在郡秩满，纵火延烧邑居，因行暴掠，驱录富人，征求财贿。上阅武，方泰当从，启称母疾不行，而微服往民间淫人妻，为州所录。又帅人仗抗拒，伤禁司，为有司所奏。上大怒，下方泰狱，免官，削爵土，寻而复旧。\u003cbr/\u003e\u003cbr/\u003e     壬午，周以上柱国毕王贤为太师，郇公韩业为大左辅。九月，乙卯，以酆王贞为大冢宰。以郧公韦孝宽为行军元帅，帅行军总管杞公亮、鄇公梁士彦寇淮南。仍遣御正杜杲、礼部薛舒来聘。\u003cbr/\u003e\u003cbr/\u003e     冬，十月，壬戌，周天元幸道会苑，大醮，以高祖配醮。初复佛像及天尊像，天元与二像俱南面坐，大陈杂戏，令长安士民纵观。\u003cbr/\u003e\u003cbr/\u003e     甲戌，以尚书仆射陆缮为尚书左仆射。\u003cbr/\u003e\u003cbr/\u003e     十一月，辛卯，大赦。\u003cbr/\u003e\u003cbr/\u003e     周韦孝宽分遣杞公亮自安陆攻黄城，梁士彦攻广陵。甲午，士彦至肥口。\u003cbr/\u003e\u003cbr/\u003e     乙未，周天元如温汤。\u003cbr/\u003e\u003cbr/\u003e     戊戌，周军进围寿阳。\u003cbr/\u003e\u003cbr/\u003e     周天元如同州。\u003cbr/\u003e\u003cbr/\u003e     诏开府仪同三司、南兖州刺史淳于量为上流水军都督，中领军樊毅都督北讨诸军事，左卫将军任忠都督北讨前军事，前丰州刺史皋文奏帅步骑三千趣阳平郡。\u003cbr/\u003e\u003cbr/\u003e     壬寅，周天元还长安。\u003cbr/\u003e\u003cbr/\u003e     癸卯，任忠帅步骑七千趣秦郡；丙午，仁威将军鲁广达帅众入淮；是日，樊毅将水军二万自东关入焦湖，武毅将军萧摩诃帅步骑趣历阳。戊申，韦孝宽拔寿阳，杞公亮拔黄城，梁士彦拔广陵；辛亥，又取霍州。癸丑，以扬州刺史始兴王叔陵为大都督，总水步众军。\u003cbr/\u003e\u003cbr/\u003e     丁巳，周铸永通万国钱，一当千，与五行大布并行。\u003cbr/\u003e\u003cbr/\u003e     十二月，戊午，周天元以灾异屡见，舍仗卫，如天兴宫。百官上表，劝复寝膳。甲子，还宫，御正武殿，集百官及宫人、外命妇，大列伎乐，初作乞寒胡戏。\u003cbr/\u003e\u003cbr/\u003e     乙丑，南、北兖、晋三州及盱眙、山阳、阳平、马头、秦、历阳、沛、北谯、南梁等九郡民并自拔还江南。周又取谯、北徐州。自是江北之地尽没于周。\u003cbr/\u003e\u003cbr/\u003e     周天元如洛阳，亲御驿马，日行三百里，四皇后及文武侍卫数百人并乘髍以从。仍令四后方驾齐驱，或有先后，辄加谴责，人马顿仆，相及于道。\u003cbr/\u003e\u003cbr/\u003e     癸酉，遣平北将军沈恪、电威将军裴子烈镇南徐州，开远将军徐道奴镇栅口，前信州刺史杨宝安镇白下。戊寅，以中领军樊毅都督荆、郢、巴、武四州水陆诸军事。己卯，周天元还长安。\u003cbr/\u003e\u003cbr/\u003e     贞毅将军汝南周法尚，与长沙王叔坚不相能。叔坚谮之于上，云其欲反。上执其兄定州刺史法僧，发兵将击法尚。法尚奔周，周天元以为开府仪同大将军、顺州刺史，上遣将军樊猛济江击之。法尚遣部曲督韩朗诈降于猛，曰：“法尚部兵不愿降北，人皆窃议，欲叛还。若得军来，自当倒戈。”猛以为然，引兵急趋之。法尚阳为畏惧，自保江曲，战而伪走，伏兵邀之。猛仅以身免，没者几八千人。","cnt":0,"sort":6630177,"author":"司马光","prev":"6630176.html","next":"6630178.html","book_title":"资治通鉴","updateTimeFmt":"2024-03-28 17:25:38","category":"都市小说"}