{"id":0,"code":"6630074.html","title":"第351章 (3)","latest_chapter_name":"正文 第800章 (3)","xiao_shuo_code":"9226","content":"\u003cbr/\u003e\u003cbr/\u003e    沈攸之遣中兵参军孙同等五将以三万人为前驱，司马刘攘兵等五将以二万人次之；又遣中兵参军王灵秀等四将分兵出夏口，据鲁山。癸巳，攸之至夏口，自恃兵强，有骄色。以郢城弱小，不足攻，云“欲问讯安西”，暂泊黄金浦，遣人告柳世隆曰：“被太后令，当暂还都。卿既相与奉国，想得此意。”世隆曰：“东下之师，久承声问。郢城小镇，自守而已。”宗俨之劝攸之攻郢城；臧寅以为：“郢城兵虽少而地险，攻守势异，非旬日可拔。若不时举，挫锐损威，今顺流长驱，计日可捷。既倾根本，则郢城岂能自固！”攸之从其计，欲留偏师守郢城，自将大众东下。乙未，将发，柳世隆遣人于西渚挑战，前军中兵参军焦度于城楼上肆言骂攸之，且秽辱之。攸之怒，改计攻城，令诸军登岸烧郭邑，筑长围，昼夜攻战。世董随宜拒应，攸之不能克。\u003cbr/\u003e\u003cbr/\u003e     道成命吴兴太守沈文秀督吴、钱唐军事。文秀收攸之弟新安太守登之，诛其宗族。\u003cbr/\u003e\u003cbr/\u003e     乙未，以后军将军杨运长为宣城太守；于是太宗嬖臣无在禁省者矣。\u003cbr/\u003e\u003cbr/\u003e     沈约论曰：夫人君南面，九重奥绝，陪奉朝夕，义隔卿士，阶闼之任，宜有司存。既而恩以狎生，信由恩固，无可惮之姿，有易亲之色。孝建、泰始，主威独运，而刑政纠杂，理难遍通，耳目所寄，事归近习。及觇欢愠，候惨舒，动中主情，举无谬旨；人主谓其身卑位薄，以为权不得重。曾不知鼠凭社贵，狐藉虎威，外无逼主之嫌，内有专用之效，势倾天下，未之或悟。及太宗晚运，虑经盛衰，权幸之徒，慑惮宗戚，欲使幼主孤立，永窃国权，构造同异，兴树祸隙，帝弟宗王，相继屠剿，宝祚夙倾，实由于此矣。\u003cbr/\u003e\u003cbr/\u003e     辛丑，尚书左丞济阳江谧建议假萧道成黄钺，从之。\u003cbr/\u003e\u003cbr/\u003e     加北秦州刺史武都王杨文度都督北秦、雍二州诸军事，以龙骧将军杨文弘为略阳太守。壬寅，魏皮欢喜拔葭芦，斩文度。魏以杨难当族弟广香为阴平公、葭芦戍主，用诏欢喜筑骆谷城。文弘奉表谢罪于魏，遣子苟奴入侍。魏以文弘为南秦州刺史、武都王。\u003cbr/\u003e\u003cbr/\u003e     乙巳，萧道成出顿新亭，谓骠骑参军江淹曰：“天下纷纷，君谓何如？”淹曰：“成败在德，不在众寡。公雄武有奇略，一胜也；宽容而仁恕，二胜也；贤能毕力，三胜也；民望所归，四胜也；奉天子以伐叛逆，五胜也。彼志锐而器小，一败也；有威而无恩，二败也；士卒解体，三败也；搢绅不怀，四败也；悬兵数千里，而无同恶相济，五败也。虽豺狼十万，终为我获。”道成笑曰：“君谈过矣！”南徐州行事刘善明言于道成曰：“攸之收众聚骑，造舟治械，苞藏祸心，于今十年。性既险躁，才非持重；而起逆累旬，迟回不进。一则暗于兵机，二则人情离怨，三则有掣肘之患，四则天夺其魄。本虑其剽勇轻速，掩袭未备，决于一战；今六师齐奋，诸侯同举，此笼中之鸟耳！”萧赜问攸之于周山图，山图曰：“攸之相与邻乡，数共征伐，颇悉其为人，性度险刻，士心不附，今顿兵坚城之下，适所以为离散之渐耳。”\u003cbr/\u003e\u003cbr/\u003e     升明二年戊午，公元四七八年春，正月，巳酉朔，百官戎服入朝。\u003cbr/\u003e\u003cbr/\u003e     沈攸之尽锐攻郢城，柳世隆乘间屡破之。萧赜遣军主桓敬等入军据西塞，为世隆声援。\u003cbr/\u003e\u003cbr/\u003e     攸之获郢府法曹南乡范云，使送书入城，饷武陵王赞犊一羫，柳世隆鱼三十尾，皆去其首。城中欲杀之，云曰：“老母弱弟，悬命沈氏，若违其命，祸必及亲；今日就戮，甘心如荠。”乃赦之。\u003cbr/\u003e\u003cbr/\u003e     攸之遣其将皇甫仲贤向武昌，中兵参军公孙方平向西阳。武昌太守臧涣降于攸之，西阳太守王毓奔湓城。方平据西阳，豫州刺史刘怀珍遣建宁太守张谟等，将万人击之。辛酉，方平败走。平西将军黄回等军至西阳，溯流而进。\u003cbr/\u003e\u003cbr/\u003e     攸之素失人情，但劫以威力。初发江陵，日有逃者；及攻郢城，三十馀日不拔，逃者稍多；攸之日夕乘马历营抚慰，而去者不息。攸之大怒，召诸军主曰：“我被太后令，建义下都。大事若克，白纱帽共著耳；如其不振，朝廷自诛我百口，不关馀人。比军人叛散，皆卿等不以为意。我亦不能问叛身，自今军中有叛者，军主任其罪。”于是一人叛，遣人追之，亦去不返，莫敢发觉，咸有异计。\u003cbr/\u003e\u003cbr/\u003e     刘攘兵射书入城请降，柳世隆开门纳之；丁卯夜，攘兵烧营而去。军中见火起，争弃甲走，将帅不能禁。攸之闻之，怒，衔须咀之，收攘兵兄子天赐、女婿张平虏，斩之。向旦，攸之帅众过江，至鲁山，军遂大散，诸将皆走。臧寅曰：“幸其成而弃其败，吾不忍为也！”乃投水死。攸之犹有数十骑自随，宣令军中曰：“荆州城中大有钱，可相与还，取以为资粮。”郢城未有追军，而散军畏蛮抄，更相聚结，可二万人，随攸之还江陵。\u003cbr/\u003e\u003cbr/\u003e     张敬儿既斩攸之使者，即勒兵；侦攸之下，遂袭江陵。攸之使子元琰与兼长史江乿、别驾傅宣共守江陵城。敬儿至沙桥，观望未进。城中夜闻鹤唳，谓为军来，乿、宣开门出走，吏民崩溃。元琰奔宠洲，为人所杀。敬儿至江陵，诛攸之二子、四孙。\u003cbr/\u003e\u003cbr/\u003e     攸之将至江陵百馀里，闻城已为敬儿所据，士卒随之者皆散。\u003cbr/\u003e\u003cbr/\u003e     攸之无所归，与其子文和走至华容界，皆缢于栎林；己巳，村民斩首送江陵。敬儿擎之以榡，覆以青丝，徇诸市郭，乃送建康。敬儿诛攸之亲党，收其财物数十万，皆以入私。\u003cbr/\u003e\u003cbr/\u003e     初，仓曹参军金城边荣，为府录事所辱，攸之为荣鞭杀录事。及敬儿将至，荣为留府司马，或说之使诣敬儿降，荣曰：“受沈公厚恩，共如此大事，一朝缓急，便易本心，吾不能也！”城溃，军士执以见敬儿，敬儿曰：“边公何不早来！”荣曰：“沈公见留守城，不忍委去；本不祈生，何须见问！”敬儿曰：“死何难得！”命斩之。荣欢笑而去。荣客太山程邕之抱荣曰：“与边公周游，不忍见边公死，乞先见杀。”兵人不得行戮，以白敬儿，敬儿曰：“求死甚易，何为不许！”先杀邕之，然后及荣，军人莫不垂泣。孙同、宗俨之等皆伏诛。\u003cbr/\u003e\u003cbr/\u003e     丙子，解严，以侍中柳世隆为尚书右仆射，萧道成还镇东府。丁丑，以左卫将军萧赜为江州刺史，侍中萧嶷为中领军。二月，庚辰，以尚书左仆射王僧虔为尚书令，右仆射王延之为左仆射。癸未，加萧道成太尉、都督南徐等十六州诸军事，以卫将军褚渊为中书监、司空。道成表送黄铖。\u003cbr/\u003e\u003cbr/\u003e     吏部郎王俭，僧绰之子也，神彩渊旷，好学博闻，少有宰相之志，时论亦推许之。道成以俭为太尉右长史，待遇隆密，事无大小专委之。\u003cbr/\u003e\u003cbr/\u003e     丁亥，魏主如代汤泉；癸卯，还。\u003cbr/\u003e\u003cbr/\u003e     宕昌王弥机初立。三月，丙子，魏遣使拜弥机征南大将军、梁、益二州牧、河南公、宕昌王。\u003cbr/\u003e\u003cbr/\u003e     黄回不乐在郢州，固求南兖，遂帅部曲辄还；辛卯，改都督南兖等五州诸军事、南兖州刺史。\u003cbr/\u003e\u003cbr/\u003e     初，王蕴去湘州，湘州刺史南阳王翙未之镇，长沙内史庾佩玉行府事。翙先遣中兵参军韩幼宗将兵戍湘州，与佩玉不相能。及沈攸之反，两人互相疑，佩玉袭杀幼宗。黄回至郢州，遣辅国将军任候伯行湘州事；候伯辄杀佩玉，冀以自免。湘州刺史吕安国之镇，萧道成使安国诛候伯。\u003cbr/\u003e\u003cbr/\u003e     夏，四月，甲申，魏主如崞山；丁亥，还。\u003cbr/\u003e\u003cbr/\u003e     萧道成以黄回终为祸乱；回有部曲数千人，欲遣收，恐为乱。辛卯，召回入东府。至，停外斋，使桓康将数十人，数回罪而杀之，并其子竟陵相僧念。甲午，以淮南、宣城二郡太守萧映行南兖州事，仍以其弟晃代之。\u003cbr/\u003e\u003cbr/\u003e     五月，魏禁皇族、贵戚及士民之家不顾氏族，下与非类婚偶；犯者以违制论。\u003cbr/\u003e\u003cbr/\u003e     魏主与太后临虎圈，有虎逸，登阁道，几至御座，侍卫皆惊靡；吏部尚书王叡执戟御之，太后称以为忠，亲任愈重。\u003cbr/\u003e\u003cbr/\u003e     六月，丁酉，以辅国将军杨文弘为北秦州刺史、武都王。\u003cbr/\u003e\u003cbr/\u003e     庚子，魏皇叔若卒。\u003cbr/\u003e\u003cbr/\u003e     萧道成以大明以来，公私奢侈，秋，八月，奏罢御府，省二尚方雕饰器玩；辛卯，又奏禁民间华伪杂事，凡十七条。\u003cbr/\u003e\u003cbr/\u003e     乙未，以萧赜为领军将军，萧嶷为江州刺史。\u003cbr/\u003e\u003cbr/\u003e     九月，乙巳朔，日有食之。\u003cbr/\u003e\u003cbr/\u003e     萧道成欲引时贤参赞大业，夜，召骠骑长史谢杅，屏人与语，久之，杅无言；唯二小儿捉烛，道成虑杅难之，仍取烛遣儿，杅又无言；道成乃呼左右。杅，庄之子也。\u003cbr/\u003e\u003cbr/\u003e     太尉右长史王俭知其指，它日，请间言于道成曰：“功高不赏，古今非一。以公今日位地，欲终北面，可乎？”道成正色裁之，而神采内和。俭因曰：“俭蒙公殊眄，所以吐所难吐；何赐拒之深！宋氏失德，非公岂复宁济！但人情浇薄，不能持久；公若小复推迁，则人望去矣。岂唯大业永沦，七尺亦不可得保。”道成曰：“卿言不无理。”俭曰：“公今名位，故是经常宰相，宜礼绝群后，微示变革。当先令褚公知之，俭请衔命。”道成曰：“我当自往。”经少日，道成自造褚渊，款言移晷，乃谓曰：“我梦应得官。”渊曰：“今授始尔，恐一二年间未容便移；且吉梦未必应在旦夕。”道成还，以告俭。俭曰：“褚是未达理耳。”俭乃唱议加道成太傅，假黄钺，使中书舍人虞整作诏。\u003cbr/\u003e\u003cbr/\u003e     道成所亲任遐曰：“此大事，应报褚公。”道成曰：“褚公不从，奈何？”遐曰：“彦回惜身保妻子，非有奇才异节，遐能制之。”渊果无违异。\u003cbr/\u003e\u003cbr/\u003e     丙午，诏进道成假黄钺、大都督中外诸军事、太傅、领扬州牧，剑履上殿，入朝不趋，赞拜不名，使持节、太尉、骠骑大将军、录尚书、南徐州刺史如故。道成固辞殊礼。\u003cbr/\u003e\u003cbr/\u003e     以扬州刺史晋熙王燮为司徒。\u003cbr/\u003e\u003cbr/\u003e     戊申，太傅道成以萧映为南兖州刺史。冬，十月，丁丑，以萧晃为豫州刺史。\u003cbr/\u003e\u003cbr/\u003e     己卯，获孙昙瓘，杀之。\u003cbr/\u003e\u003cbr/\u003e     魏员外散骑常侍郑羲来聘。\u003cbr/\u003e\u003cbr/\u003e     壬寅，立皇后谢氏。后，庄之孙也。十一月，癸亥，临澧侯刘晃坐谋反，与其党皆伏诛。晃，秉之从子也。\u003cbr/\u003e\u003cbr/\u003e     甲子，徙南阳王翙为随郡王。\u003cbr/\u003e\u003cbr/\u003e     魏冯太后忌青州刺史南郡王李惠，诬云惠将南叛；十二月，癸巳，诛惠及妻并其子弟。太后以猜嫌所夷灭者十馀家，而惠所历皆有善政，魏人尤冤惜之。\u003cbr/\u003e\u003cbr/\u003e     尚书令王僧虔奏以“朝廷礼乐，多违正典。大明中即以宫县合和鞞拂，节数虽会，虑乖雅体。又，今之清商，实由铜爵，三祖风流，遗音盈耳，京、洛相高，江左弥贵，中庸和雅，莫近于斯。而情变听移，稍复销落，十数年间，亡者将半，民间竞造新声杂曲，烦淫无极，宜命有司悉加补缀。”朝廷从之。\u003cbr/\u003e\u003cbr/\u003e     是岁，魏怀州刺史高允以老疾告归乡里，寻复以安车征至平城，拜镇军大将军、中书监；固辞，不许。乘车入殿，朝贺不拜。","cnt":0,"sort":6630074,"author":"司马光","prev":"6630073.html","next":"6630075.html","book_title":"资治通鉴","updateTimeFmt":"2024-03-28 17:25:38","category":"都市小说"}