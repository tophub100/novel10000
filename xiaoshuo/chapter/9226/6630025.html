{"id":0,"code":"6630025.html","title":"第302章 (2)","latest_chapter_name":"正文 第800章 (3)","xiao_shuo_code":"9226","content":"\u003cbr/\u003e\u003cbr/\u003e    诸葛长民骄纵贪侈，所为多不法，为百姓患，常惧太尉裕按之。及刘毅被诛，长民谓所亲曰：“昔年醢彭越，今年杀韩信。’祸其至矣！”乃屏人问刘穆之曰：“悠悠之言，皆云太尉与我不平，何以至此？”穆之曰：“公溯流远征，以老母稚子委节下。若一豪不尽，岂容如此邪！”长民意乃小安。\u003cbr/\u003e\u003cbr/\u003e     长民弟辅国大将军黎民说长民曰：“刘氏之亡，亦诸葛氏之惧也，宜因裕未还而图之。”长民犹豫未发，既而叹曰：“贫贱常思富贵，富贵必履危机。今日欲为丹徒布衣。岂可得邪！”因遗冀州刺史刘敬宣书曰：“盘龙狠戾专恣，自取夷灭。异端将尽，世路方夷，富贵之事，相与共之。”敬宣报曰：“下官自义熙以来，忝三州、七郡，常惧福过灾生，思避盈居损。富贵之旨，非所敢当。”且使以书呈裕，裕曰：“阿寿故为不负我也。”\u003cbr/\u003e\u003cbr/\u003e     刘穆之忧长民为变，屏人问太尉行参军东海何承天曰：“公今行济否？”承天曰：“荆州不忧不时判，别有一虑耳。公昔年自左里还入石头，甚脱尔；今还，宜加重慎。”穆之曰：“非君，不闻此言。”\u003cbr/\u003e\u003cbr/\u003e     裕在江陵，辅国将军王诞白裕求先下，裕曰：“诸葛长民似有自疑心，卿讵宜便去！”诞曰：“长民知我蒙公垂眄，今轻身单下，必当以为无虞，乃可以少安其意耳。”裕笑曰：“卿勇过贲、育矣。”乃听先还。\u003cbr/\u003e\u003cbr/\u003e     沮渠蒙逊即河西王位，大赦，改元玄始，置官僚如凉王光为三河王故事。\u003cbr/\u003e\u003cbr/\u003e     太尉裕谋伐蜀，择元帅而难其人。以西阳太守朱龄石既有武干，又练吏职，欲用之。众皆以为龄石资名尚轻，难当重任，裕不从。十二月，以龄石为益州刺史，帅宁朔将军臧熹、河间太守蒯恩、下邳太守刘钟等伐蜀，分大军之半二万人以配之。熹，裕之妻弟，位居龄石之右，亦隶焉。\u003cbr/\u003e\u003cbr/\u003e     裕与龄石密谋进取，曰：“刘敬宣往年出黄虎，无功而退。贼谓我今应从外水往，而料我当出其不意犹从内水来也。如此，必以重兵守涪城以备内道。若向黄虎，正堕其计。今以大众自外水取成都，疑兵出内水，此制敌之奇也。”而虑此声先驰，贼审虚实。别有函书封付龄石，署函边曰：“至白帝乃开。”诸军虽进，未知处分所由。\u003cbr/\u003e\u003cbr/\u003e     毛修之固请行，裕恐修之至蜀，必多所诛杀，土人与毛氏有嫌，亦当以死自固，不许。\u003cbr/\u003e\u003cbr/\u003e     分荆州十郡置湘州。\u003cbr/\u003e\u003cbr/\u003e     加太尉裕太傅、扬州牧。\u003cbr/\u003e\u003cbr/\u003e     丁巳，魏主嗣北巡，至长城而还。\u003cbr/\u003e\u003cbr/\u003e     义熙九年癸丑，公元四一三年春，二月，庚戌，魏主嗣如高柳川。甲寅，还宫。\u003cbr/\u003e\u003cbr/\u003e     太尉裕自江陵东还，骆驿遣辎重兼行而下，前刻至日，每淹留不进。诸葛长民与公卿频日奉候于新亭，辄差其期。乙丑晦，裕轻舟径进，潜入东府。三月，丙寅朔旦，长民闻之，惊趋至门。裕伏壮土丁昷于幔中，引长民却人闲语，凡平生所不尽者皆及之，长民甚悦。丁昷自幔后出，于座拉杀之，舆尸付廷尉。收其弟黎民，黎民素骁勇，格斗而死。并杀其季弟大司马参军幼民、从弟宁朔将军秀之。庚午，秦王兴遣使至魏修好。\u003cbr/\u003e\u003cbr/\u003e     太尉裕上表曰：“大司马温以‘民无定本，伤治为深’，《庚戌》土断以一其业。于是财阜国丰，实由于此。自兹迄今，渐用颓驰；请申前制。”于是依界土断，唯徐、兖、青三州居晋陵者，不在断例；诸流寓郡县多所并省。\u003cbr/\u003e\u003cbr/\u003e     戊寅，加裕豫州刺史。裕固让太傅、州牧。\u003cbr/\u003e\u003cbr/\u003e     林邑范胡达寇九真，杜慧度击斩之。\u003cbr/\u003e\u003cbr/\u003e     河南王炽磐遣镇东将军昙达、平东将军王松寿将兵东击休官权小郎、吕破胡于白石川，大破之，虏其男女万馀口，进据白石城。显亲休官权小成、吕奴迦等二万馀户据白坑不服，昙达攻斩之，陇右休官悉降。秦太尉索棱以陇西降炽磐，炽磐以棱为太傅。\u003cbr/\u003e\u003cbr/\u003e     夏王勃勃大赦，改元凤翔。以叱干阿利领将作大匠，发岭北夷、夏十万人筑都城于朔方水北、黑水之南。勃勃曰：“朕方统一天下，君临万邦，宜名新城曰统万。”阿利性巧而残忍，蒸土筑城，锥入一寸，即杀作者而并筑之。勃勃以为忠，委任之。凡造兵器成，呈之，工人必有死者，射甲不入则斩弓人，入则斩甲匠。又铸铜为一大鼓。飞廉、翁仲、铜驼、龙虎之属，饰以黄金，列于宫殿之前。凡杀工匠数千，由是器物皆精利。\u003cbr/\u003e\u003cbr/\u003e     勃勃自谓其祖从母姓为刘，非礼也。古从氏族无常，乃改姓赫连氏，言帝王系天为子，其徽赫与天连也。其非正统者，皆以铁伐为氏，言其刚锐如铁，皆堪伐人也。\u003cbr/\u003e\u003cbr/\u003e     夏，四月，乙卯，魏主嗣西巡，命郑兵将奚斤、鸿飞将军尉古真、都将闾大肥等击越勤部于跋那山。大肥，柔然人也。\u003cbr/\u003e\u003cbr/\u003e     河南王炽磐遣安北将军乌地延、冠军将军翟绍击吐谷浑别统句旁于泣勤川，大破之。\u003cbr/\u003e\u003cbr/\u003e     河西王蒙逊立子政德为世子，加镇卫大将军、录尚书事。\u003cbr/\u003e\u003cbr/\u003e     南凉王傉檀伐河西王蒙逊，蒙逊败之于若厚坞，又败之于若凉；因进围乐都，二旬不克。南凉湟河太守文支以郡降于蒙逊，蒙逊以文支为广武太守。蒙逊复伐南凉，傉檀以太尉俱延为质，乃还。\u003cbr/\u003e\u003cbr/\u003e     蒙逊西如苕台，遣冠军将军伏恩将骑一万袭卑和、乌啼二部，大破之，俘二千馀落而还。\u003cbr/\u003e\u003cbr/\u003e     蒙逊寝于新台，阉人王怀祖击蒙逊，伤足，其妻孟氏禽斩之。蒙逊母车氏卒。\u003cbr/\u003e\u003cbr/\u003e     五月，乙亥，魏主嗣如云中旧宫。丙子，大赦。西河胡张外等聚众为盗；乙卯，嗣遣会稽公长乐刘絜等屯西河招讨之。六月，嗣如五原。\u003cbr/\u003e\u003cbr/\u003e     朱龄石等至白帝发函书，曰：“众军悉从外水取成都。臧熹从中水取广汉，老弱乘高舰十馀，从内水向黄虎。”于是诸军倍道兼行。谯纵果命谯道福将重兵镇倍城，以备内水。龄石至平模，去成都二百里，纵遣秦州刺史候晖、尚书仆射谯诜帅众万馀屯平模，夹岸筑城以拒之。龄石谓刘钟曰：“今天时盛热，而贼严兵固险，攻之未必可拔，只增疲困。且欲养锐息兵以伺其隙，何如？”钟曰：“不然。前扬声言大从向内水。谯道福不敢舍涪城。今重军猝至，出其不意，侯晖之徒已破胆矣。贼阻兵守险者，是其惧不敢战也。因其凶惧。尽锐攻之，其势必克。克平模之后，自可鼓行而进，成都必不能守矣。若缓兵相守，彼将知人虚实。涪军忽来，并力拒我。人情既安，良将又集，此求战不获，军食无资，二万馀人悉为蜀子虏矣。”龄石从之。\u003cbr/\u003e\u003cbr/\u003e     诸将以水北城地险兵多，欲先攻其南城。龄石曰：“今屠南城，不足以破北，若尽锐以拔北城，则南城不麾自散矣。”秋，七月，龄石帅诸军急攻北城，克之，斩侯晖、谯诜；引兵回趣南城，南城自溃。龄石舍船步进。焦纵大将谯抚之屯牛脾，谯小苟塞打鼻。臧熹击抚之，斩之；小苟闻之，亦溃。于是纵诸营屯望风相次奔溃。\u003cbr/\u003e\u003cbr/\u003e     戊辰，纵弃成都出走，尚书令马耽封府库以待晋师。壬申，龄石入成都，诛纵同祖之亲，馀皆按堵，使复其业。纵出成都。先辞墓，其女曰：“走必不免，只取辱焉。等死，死于先人之墓可也。”纵不从。谯道福闻平模不守。自涪引兵入赴，纵往投之。道福见纵，怒曰：“大丈夫有如此功业而弃之，将安归乎！人谁不死，何怯之甚也！”因投纵以剑，中其马鞍。纵乃去，自缢死，巴西人王志斩其首以送龄石。道福谓其众曰：“蜀之存亡，实系于我，不在谯王。今我在，犹足一战。”众皆许诺。道福尽散金帛以赐众，众受之而走。道福逃于獠中，巴民杜瑾执送之，斩于军门。龄石徙马耽于越嵩，耽谓其徒曰：“朱侯不送我京师，欲灭口也，吾必不免。”乃盥洗而卧，引绳而死。须臾，龄石使至，戮其尸。诏以龄石进监梁、秦州六郡诸军事，赐爵丰城县侯。\u003cbr/\u003e\u003cbr/\u003e     魏奚斤等破越勤于跋那山西，徙二万馀家于大宁。\u003cbr/\u003e\u003cbr/\u003e     河西胡曹龙等拥部众二万人来入蒲子，张外降之，推龙为大单于。\u003cbr/\u003e\u003cbr/\u003e     丙戌，魏主嗣如定襄大洛城。\u003cbr/\u003e\u003cbr/\u003e     河南王炽磐击吐谷浑支旁于长柳川，虏旁及其民五千馀户而还。\u003cbr/\u003e\u003cbr/\u003e     八月，癸卯，魏主嗣还平城。\u003cbr/\u003e\u003cbr/\u003e     曹龙请降魏，执送张外，斩之。\u003cbr/\u003e\u003cbr/\u003e     丁丑，魏主嗣如豺山宫。癸未，还。九月，再命太尉裕为太傅、扬州牧；固辞。\u003cbr/\u003e\u003cbr/\u003e     河南王炽磐击吐谷浑别统掘逵于渴浑川，大破之，虏男女二万三千。冬，十月，掘逵帅其馀众降于炽磐。\u003cbr/\u003e\u003cbr/\u003e     吐京胡与离石胡出以眷叛魏，魏主嗣命元城侯屈督会稽公刘暠、永安侯魏勤以讨之。丁巳，出以眷引夏兵邀击暠，禽之，以献于夏；勤战死。嗣以屈亡二将，欲诛之；既而赦之，使摄并州刺史。屈到州，纵酒废事，嗣积其前后罪恶，槛车征还。斩之。\u003cbr/\u003e\u003cbr/\u003e     十一月，魏主嗣遣使请昏于秦，秦王兴许之。\u003cbr/\u003e\u003cbr/\u003e     是岁，以敦煌索邈为梁州刺史，苻宣乃还仇池。初，邈寓居汉川，与别驾姜显有隙，凡十五年而邈镇汉川；显乃肉袒迎候，邈无愠色，待之弥厚。退而谓人曰：“我昔寓此，失志多年，若仇姜显，惧者不少。但服之自佳，何必逞志！”于是阖境闻之皆悦。\u003cbr/\u003e\u003cbr/\u003e     义熙十年甲寅，公元四一四年春，正月，辛酉，魏大赦，改元神瑞。\u003cbr/\u003e\u003cbr/\u003e     辛巳，魏主嗣如繁畤。二月，戊戌，还平城。\u003cbr/\u003e\u003cbr/\u003e     夏王勃勃侵魏河东蒲子。\u003cbr/\u003e\u003cbr/\u003e     庚戌，魏主嗣如豺山宫。\u003cbr/\u003e\u003cbr/\u003e     魏并州刺史娄伏连袭杀夏所置吐京护军及其守兵。\u003cbr/\u003e\u003cbr/\u003e     司马休之在江陵，颇得江、汉民心。子谯王文思在建康，性凶暴，好通轻侠；太尉裕恶之。三月，有司奏文思擅捶杀国吏，诏诛其党而宥文思。休之上疏谢罪，请解所任；不许。裕执文思送休之，令自训厉，意欲休之杀之；休之但表废文思。并与裕书陈谢。裕由是不悦，以江州刺史孟怀玉兼督豫州六郡以备之。\u003cbr/\u003e\u003cbr/\u003e     夏，五月，辛酉，魏主嗣还平城。","cnt":0,"sort":6630025,"author":"司马光","prev":"6630024.html","next":"6630026.html","book_title":"资治通鉴","updateTimeFmt":"2024-03-28 17:25:38","category":"都市小说"}