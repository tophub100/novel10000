{"id":0,"code":"6629860.html","title":"第140章 (1)","latest_chapter_name":"正文 第800章 (3)","xiao_shuo_code":"9226","content":"\u003cbr/\u003e\u003cbr/\u003e    汉纪四十九（起玄黓困敦，尽上章涒滩，凡九年）\u003cbr/\u003e\u003cbr/\u003e     孝灵皇帝上之下\u003cbr/\u003e\u003cbr/\u003e     熹平元年壬子，公元一七二年春，正月，车驾上原陵。司徒掾陈留蔡邕曰：“吾闻古不墓祭。朝廷有上陵之礼，始谓可损；今见威仪，察其本意，乃知孝明皇帝至孝恻隐，不易夺也。礼有烦而不可省者，此之谓也。”\u003cbr/\u003e\u003cbr/\u003e     三月，壬戌，太傅胡广薨，年八十二。广周流四公，三十馀年，历事六帝，礼任极优，罢免未尝满岁，辄复升进。所辟多天下名士，与故吏陈蕃、李咸并为三司。练达故事，明解朝章，故京师谚曰：“万事不理，问伯始；天下中庸，有胡公。”然温柔谨悫，常逊言恭色以取媚于时，无忠直之风，天下以此薄之。\u003cbr/\u003e\u003cbr/\u003e     五月，己巳，赦天下，改元。\u003cbr/\u003e\u003cbr/\u003e     长乐太仆侯览坐专权骄奢，策收印绶，自杀。\u003cbr/\u003e\u003cbr/\u003e     六月，京师大水。\u003cbr/\u003e\u003cbr/\u003e     窦太后母卒于比景，太后忧思感疾，癸巳，崩于云台。宦者积怨窦氏，以衣车载太后尸置城南市舍，数日，曹节、王甫欲用贵人礼殡。帝曰：“太后亲立朕躬，统承大业，岂宜以贵人终乎！”于是发丧成礼。节等欲别葬太后，而以冯贵人配祔。诏公卿大会朝堂，令中常侍赵忠监议。太尉李咸时病，扶舆而起，捣椒自随，谓妻子曰：“若皇太后不得配食桓帝，吾不生还矣！”既议，坐者数百人，各瞻望良久，莫肯先言。赵忠曰：“议当时定！”廷尉陈球曰：“皇太后以盛德良家，母临天下，宜配先帝，是无所疑。”忠笑而言曰：“陈廷尉宜便操笔。”球即下议曰：“皇太后自在椒房，有聪明母仪之德；遭时不造，援立圣明承继宗庙，功烈至重。先帝晏驾，因遇大狱，迁居空宫，不幸早世，家虽获罪，事非太后，今若别葬，诚失天下之望。且冯贵人冢尝被发掘，骸骨暴露，与贼并尸，魂灵污染，且无功于国，何宜上配至尊！”忠省球议，作色俯仰，蚩球曰：“陈廷尉建此议甚健！”球曰：“陈、窦既冤，皇太后无故幽闭，臣常痛心，天下愤叹！今日言之，退而受罪，宿昔之愿也！”李咸曰：“臣本谓宜尔，诚与意合。”于是公卿以下皆从球议。曹节、王甫犹争，以为：“梁后家犯恶逆，别葬懿陵，武帝黜废卫后，而以李夫人配食，今窦氏罪深，岂得合葬先帝！”李咸复上疏曰：“臣伏惟章德窦后虐害恭怀，安思阎后家犯恶逆，而和帝无异葬之议，顺朝无贬降之文。至于卫后，孝武皇帝身所废弃，不可以为比。今长乐太后尊号在身，亲尝称制，且援立圣明，光隆皇祚。太后以陛下为子，陛下岂得不以太后为母！子无黜母，臣无贬君，宜合葬宣陵，一如旧制。”帝省奏，从之。\u003cbr/\u003e\u003cbr/\u003e     秋，七月，甲寅，葬桓思皇后于宣陵。\u003cbr/\u003e\u003cbr/\u003e     有人书朱雀阙，言：“天下大乱，曹节、王甫幽杀太后，公卿皆尸禄，无忠言者。”诏司隶校尉刘猛逐捕，十日一会。猛以诽书言直，不肯急捕。月馀，主名不立；猛坐左转谏议大夫，以御史中丞段飃代之。飃乃四出逐捕，及太学游生系者千馀人。节等又使飃以它事奏猛，论输左校。\u003cbr/\u003e\u003cbr/\u003e     初，司隶校尉王寓依倚宦官，求荐于太常张奂，奂拒之，寓遂陷奂以党罪禁锢。奂尝与段飃争击羌，不相平，飃为司隶，欲逐奂归敦煌而害之；奂奏记哀请于飃，乃得免。\u003cbr/\u003e\u003cbr/\u003e     初，魏郡李暠为司隶校尉，以旧怨杀扶风苏谦；谦子不韦瘗而不葬，变姓名，结客报仇。暠迁大司农，不韦匿于谕弜中，凿地旁达暠之寝室，杀其妾并小儿。暠大惧，以板藉地，一夕九徙。又掘暠父冢，断取其头，标之于市。暠求捕不获，愤恚，呕血死。不韦遇赦还家，乃葬父行丧。张奂素睦于苏氏，而段飃与暠善，飃辟不韦为司隶从事，不韦惧，称病不诣。飃怒，使从事张贤就家杀之，先以鸩与贤父曰：“若贤不得不韦，便可饮此！”贤遂收不韦，并其一门六十馀人，尽诛之。\u003cbr/\u003e\u003cbr/\u003e     渤海王悝之贬癭陶也，因中常侍王甫求复国，许谢钱五千万；既而桓帝遗诏复悝国，悝知非甫功，不肯还谢钱。中常侍郑飒、中黄门董腾数与悝交通，甫密司察以告段飃。冬，十月，收飒送北寺狱，使尚书令廉忠诬奏“飒等谋迎立悝，大逆不道”，遂诏冀州刺史收悝考实，迫责悝，令自杀；妃妾十一人、子女七十人、伎女二十四人皆死狱中，傅、相以下悉伏诛。甫等十二人皆以功封列侯。\u003cbr/\u003e\u003cbr/\u003e     十一月，会稽妖贼许生起句章，自称阳明皇帝，众以万数；遣扬州刺史臧昮、丹杨太守陈寅讨之。\u003cbr/\u003e\u003cbr/\u003e     十二月，司徒许栩罢，以大鸿胪袁隗为司徒。\u003cbr/\u003e\u003cbr/\u003e     鲜卑寇并州。\u003cbr/\u003e\u003cbr/\u003e     是岁，单于车儿死，子屠特若尸逐就单于立。\u003cbr/\u003e\u003cbr/\u003e     熹平二年癸丑，公元一七三年春，正月，大疫。\u003cbr/\u003e\u003cbr/\u003e     丁丑，司空宗俱薨。\u003cbr/\u003e\u003cbr/\u003e     二月，壬午，赦天下。\u003cbr/\u003e\u003cbr/\u003e     以光禄勋杨赐为司空。\u003cbr/\u003e\u003cbr/\u003e     三月，太尉李咸免。\u003cbr/\u003e\u003cbr/\u003e     夏，五月，以司隶校尉段飃为太尉。\u003cbr/\u003e\u003cbr/\u003e     六月，北海地震。\u003cbr/\u003e\u003cbr/\u003e     秋，七月，司空杨赐免；以太常颍川唐珍为司空。珍，衡之弟也。\u003cbr/\u003e\u003cbr/\u003e     冬，十二月，太尉段飃罢。\u003cbr/\u003e\u003cbr/\u003e     鲜卑寇幽、并二州。\u003cbr/\u003e\u003cbr/\u003e     癸酉晦，日有食之。\u003cbr/\u003e\u003cbr/\u003e     熹平三年甲寅，公元一七四年春，二月，己巳，赦天下。\u003cbr/\u003e\u003cbr/\u003e     以太常东海陈耽为太尉。\u003cbr/\u003e\u003cbr/\u003e     三月，中山穆王畅薨，无子，国除。\u003cbr/\u003e\u003cbr/\u003e     夏，六月，封河间王利子康为济南王，奉孝仁皇祀。\u003cbr/\u003e\u003cbr/\u003e     吴郡司马富春孙坚召募精勇，得千馀人，助州郡讨许生。冬，十一月，臧昮、陈寅大破生于会稽，斩之。任城王博薨，无子，国绝。\u003cbr/\u003e\u003cbr/\u003e     十二月，鲜卑入北地，太守夏育率屠各追击，破之。迁育为护乌桓校尉。鲜卑又寇并州。\u003cbr/\u003e\u003cbr/\u003e     司空唐珍罢，以永乐少府许训为司空。\u003cbr/\u003e\u003cbr/\u003e     熹平四年乙卯，公元一七五年春，三月，诏诸儒正《五经》文字，命议郎蔡邕为古文、篆、隶三体书之，刻石，立于太学门外，使后儒晚学咸取正焉。碑始立，其观视及摹写者车乘日千馀两，填塞街陌。\u003cbr/\u003e\u003cbr/\u003e     初，朝议以州郡相党，人情比周，乃制昏姻之家及两州人士不得对相监临，至是复有三互法，禁忌转密，选用艰难，幽、冀二州久缺不补。蔡邕上疏曰：“伏见幽、冀旧壤，铠、马所出，比年兵饥，渐至空耗。今者阙职经时，吏民延属，而三府选举，逾月不定。臣怪问其故，云避三互。十一月有禁，当取二州而已。又，二州之士或复限以岁月，狐疑迟淹，两州悬空，万里萧条，无所管系。愚以为三互之禁，禁之薄者。今但申以威灵，明其宪令，对相部主，尚畏惧不敢营私；况乃三互，何足为嫌！昔韩安国起自徒中，朱买臣出于幽贱，并以才宜，还守本邦，岂复顾循三互，系以末制乎！臣愿陛下上则先帝，蠲除近禁，其诸州刺史器用可换者，无拘日月、三互，以差厥中。”朝廷不从。\u003cbr/\u003e\u003cbr/\u003e     臣光曰：叔向有言：“国将亡，必多制。”明王之政，谨择忠贤而任之，凡中外之臣，有功则赏，有罪则诛，无所阿私，法制不烦而天下大治。所以然者何哉？执其本故也。及其衰也，百官之任不能择人，而禁令益多，防闲益密，有功者以阂文不赏，为奸者以巧法免诛，上下劳扰而天下大乱。所以然者何哉？逐其末故也。孝灵之时，刺史、二千石贪如豺虎，暴殄焌民，而朝廷方守三互之禁。以令视之，岂不适足为笑而深可为戒哉！\u003cbr/\u003e\u003cbr/\u003e     封河间王建孙佗为任城王。\u003cbr/\u003e\u003cbr/\u003e     夏，四月，郡、国七大水。\u003cbr/\u003e\u003cbr/\u003e     五月，丁卯，赦天下。\u003cbr/\u003e\u003cbr/\u003e     延陵园灾。\u003cbr/\u003e\u003cbr/\u003e     鲜卑寇幽州。\u003cbr/\u003e\u003cbr/\u003e     六月，弘农、三辅螟。\u003cbr/\u003e\u003cbr/\u003e     于竗王安国攻拘弥，大破之，杀其王。戊己校尉、西域长史各发兵辅立拘弥侍子定兴为王，人众裁千口。\u003cbr/\u003e\u003cbr/\u003e     熹平五年丙辰，公元一七六年夏，四月，癸亥，赦天下。\u003cbr/\u003e\u003cbr/\u003e     益州郡夷反，太守李飆讨平之。\u003cbr/\u003e\u003cbr/\u003e     大雩。\u003cbr/\u003e\u003cbr/\u003e     五月，太尉陈耽罢，以司空许训为太尉。\u003cbr/\u003e\u003cbr/\u003e     闰月，永昌太守曹鸾上书曰：“夫党人者，或耆年渊德，或衣冠英贤，皆宜股肱王室，左右大猷者也；而久被禁锢，辱在涂泥。谋反大逆尚蒙赦宥，党人何罪，独不开恕乎！所以灾异屡见，水旱荐臻，皆由于斯。宜加沛然，以副天心。”帝省奏，大怒，即诏司隶、益州槛车收鸾，送槐里狱，掠杀之。于是诏州郡更考党人门生、故吏、父子、兄弟在位者，悉免官禁锢，爰及五属。\u003cbr/\u003e\u003cbr/\u003e     六月，壬戌，以太常南阳刘逸为司空。\u003cbr/\u003e\u003cbr/\u003e     秋，七月，太尉许训罢。以光禄勋刘宽为太尉。\u003cbr/\u003e\u003cbr/\u003e     冬，十月，司徒袁隗罢；十一月，丙戌，以光禄大夫杨赐为司徒。\u003cbr/\u003e\u003cbr/\u003e     是岁，鲜卑寇幽州。\u003cbr/\u003e\u003cbr/\u003e     熹平六年丁巳，公元一七七年春，正月，辛丑，赦天下。\u003cbr/\u003e\u003cbr/\u003e     夏，四月，大旱，七州蝗。\u003cbr/\u003e\u003cbr/\u003e     令三公条奏长吏苛酷贪污者，罢免之。平原相渔阳阳球坐严酷，征诣廷尉。帝以球前为九江太守讨贼有功，特赦之，拜议郎。\u003cbr/\u003e\u003cbr/\u003e     鲜卑寇三边。\u003cbr/\u003e\u003cbr/\u003e     市贾小民有相聚为宣陵孝子者数十人，诏皆除太子舍人。\u003cbr/\u003e\u003cbr/\u003e     秋，七月，司空刘逸免，以卫尉陈球为司空。\u003cbr/\u003e\u003cbr/\u003e     初，帝好文学，自造《皇羲篇》五十章，因引诸生能为文赋者并待制鸿都门下。后诸为尺牍及工书鸟篆者，皆加引召，遂至数十人。侍中祭酒乐松、贾护多引无行趣势之徒置其间，熹陈闾里小事；帝甚悦之，待以不次之位；又久不亲行郊庙之礼。会诏群臣各陈政要，蔡邕上封事曰：“夫迎气五郊，清庙祭祀，养老辟雍，皆帝者之大业，祖宗所祗奉也。而有司数以蕃国疏丧、宫内产生及吏卒小污，废阙不行，忘礼敬之大，任禁忌之书，拘信小故，以亏大典。自今斋制宜如故典，庶答风霆、灾妖之异。又，古者取士必使诸侯岁贡。孝武之世，郡举孝廉，又有贤良、文学之选，于是名臣辈出，文武并兴。汉之得人，数路而已。夫书画辞赋，才之小者；匡国治政，未有其能。陛下即位之初，先涉经术，听政馀日，观省篇章，聊以游意当代博奕，非以为教化取士之本。而诸生竞利，作者鼎沸，其高者颇引经训风喻之言，下则连偶俗语，有类徘优，或窃成文，虚冒名氏。臣每受诏于盛化门，差次录第，其未及者，亦复随辈皆见拜擢。既加之恩，难复收改，但守奉禄，于义已弘，不可复使治民及在州郡。昔孝宣会诸儒于石渠，章帝集学士于白虎，通经释义，其事优大，文武之道，所宜从之。若乃不能小善，虽有可观，孔子以为致远则泥，君子固当志其大者。又，前一切以宣陵孝子为太子舍人，臣闻孝文皇帝制丧服三十六日，虽继体之君，父子至亲，公卿列臣受恩之重，皆屈情从制，不敢逾越。今虚伪小人，本非骨肉，既无幸私之恩，又无禄仕之实，恻隐之心，义无所依，至有奸轨之人通容其中。桓思皇后祖载之时，东郡有盗人妻者，亡在孝中，本县追捕，乃伏其辜。虚伪杂秽，难得胜言。太子官属，宜搜选令德，岂有但取丘墓凶丑之人！其为不祥，莫与大焉，宜遣归田里，以明诈伪。”书奏，帝乃亲迎气北郊及行辟雍之礼。又诏宣陵孝子为舍人者悉改为丞、尉焉。\u003cbr/\u003e\u003cbr/\u003e     护乌桓校尉夏育上言：“鲜卑寇边，自春以来三十馀发，请征幽州诸郡兵出塞击之，一冬、二春，必能禽灭。”先是护羌校尉田晏坐事论刑，被原，欲立功自效，乃请中常侍王甫求得为将。甫因此议遣兵与育并力讨贼，帝乃拜晏为破鲜卑中郎将；大臣多有不同，乃召百官议于朝堂。蔡邕议曰：“征讨殊类，所由尚矣。然而时有同异，势有可否，故谋有得失，事有成败，不可齐也。夫以世宗神武，将帅良猛，财赋充实，所括广远，数十年间，官民俱匮，犹有悔焉。况今人财并乏，事劣昔时乎！自匈奴遁逃，鲜卑强盛，据其故地，称兵十万，才力劲健，意智益生；加以关塞不严，禁网多漏，精金良铁，皆为贼有，汉人逋逃为之谋主，兵利马疾，过于匈奴。昔段飃良将，习兵善战，有事西羌，犹十馀年。今育、晏才策未必过飃，鲜卑种众不弱曩时，而虚计二载，自许有成，若祸结兵连，岂得中休？当复征发众人，转运无已，是为耗竭诸夏，并力蛮夷。夫边垂之患，手足之疥搔，中国之困，胸背之瘭疽，方今郡县盗贼尚不能禁，况此丑虏而可伏乎！昔高祖忍平城之耻，吕后弃慢书之诟，方之于今，何者为甚？天设山河，秦筑长城，汉起塞垣，所以别内外，异殊俗也。苟无蹙国内侮之患则可矣，岂与虫蚁之虏，校往来之数哉！虽或破之，岂可殄尽，而方令本朝为之旰食乎！昔淮南王安谏伐越曰：‘如使越人蒙死以逆执事，厮舆之卒有一不备而归者，虽得越王之首，犹为大汉羞之。’而欲以齐民易丑虏，皇威辱外夷，就如其言，犹已危矣，况乎得失不可量邪！”帝不从。八月，遣夏育出高柳，田晏出云中，匈奴中郎将臧昮率南单于出雁门，各将万骑，三道出塞二千馀里。檀石槐命三部大人各帅众逆战，育等大败，丧其节传辎重，各将数十骑奔还，死者什七八。三将槛车征下狱，赎为庶人。\u003cbr/\u003e\u003cbr/\u003e     冬，十月，癸丑朔，日有食之。\u003cbr/\u003e\u003cbr/\u003e     太尉刘宽免。辛丑，京师地震。\u003cbr/\u003e\u003cbr/\u003e     十一月，司空陈球免。\u003cbr/\u003e\u003cbr/\u003e     十二月，甲寅，以太常河南孟彧为太尉。\u003cbr/\u003e\u003cbr/\u003e     庚辰，司徒杨赐免。\u003cbr/\u003e\u003cbr/\u003e     以太常陈耽为司空。\u003cbr/\u003e\u003cbr/\u003e     辽西太守甘陵赵苞到官，遣使迎母及妻子，垂当到郡；道经柳城，值鲜卑万馀人入塞寇钞，苞母及妻子遂为所劫质，载以击郡。苞率骑二万与贼对陈，贼出母以示苞，苞悲号，谓母曰：“为子无状，欲以微禄奉养朝夕，不图为母作祸，昔为母子，今为王臣，义不得顾私恩，毁忠节，唯当万死，无以塞罪。”母遥谓曰：“威豪，人各有命，何得相顾以亏忠义，尔其勉之！”苞即时进战，贼悉摧破，其母妻皆为所害。苞自上归葬，帝遣使吊慰，封鄃侯。苞葬讫，谓乡人曰：“食禄而避难，非忠也；杀母以全义，非孝也。如是，有何面目立于天下！”遂欧血而死。\u003cbr/\u003e\u003cbr/\u003e     光和元年戊午，公元一七八年春，正月，合浦、交趾乌浒蛮反，招引九真、日南民攻没郡县。\u003cbr/\u003e\u003cbr/\u003e     太尉孟彧罢。\u003cbr/\u003e\u003cbr/\u003e     二月，辛亥朔，日有食之。\u003cbr/\u003e\u003cbr/\u003e     癸丑，以光禄勋陈国袁滂为司徒。\u003cbr/\u003e\u003cbr/\u003e     己未，地震。","cnt":0,"sort":6629860,"author":"司马光","prev":"6629859.html","next":"6629861.html","book_title":"资治通鉴","updateTimeFmt":"2024-03-28 17:25:38","category":"都市小说"}