{"id":0,"code":"6630399.html","title":"第676章 (2)","latest_chapter_name":"正文 第800章 (3)","xiao_shuo_code":"9226","content":"\u003cbr/\u003e\u003cbr/\u003e    上聪察强记，宫中厮役给洒扫者，皆能识其姓名，才性所任，呼召使令，无差误者。天下奏狱吏卒姓名，一览皆记之。度支奏渍污帛，误书“渍”为“清”，枢密承旨孙隐中谓上不之见，辄足成之，及中书复入，上怒，推按擅改章奏者罚谪之。上密令翰林学士韦澳纂次诸州境土风物及诸利害为一书，自写而上之，虽子弟不知也，号曰《处分语》。他日，邓州刺史薛弘宗入谢，出，谓澳曰：“上处分本州事惊人。”澳询之，皆《处分语》中事也。澳在翰林，上或遣中使宣旨草诏。事有不可者，澳辄曰：“兹事须降御札，方敢施行。”淹留至旦，上疏论之，上多从之。\u003cbr/\u003e\u003cbr/\u003e     秋，七月，浙东军乱，逐观察使李讷。讷，逊之弟子也，性卞急，遇将士不以礼，故乱作。\u003cbr/\u003e\u003cbr/\u003e     淮南饥，民多流亡，节度使杜悰荒于游宴，政事不治。上闻之，甲午，以门下侍郎、同平章事崔铉同平章事，充淮南节度使。丁酉，以悰为太子太傅、分司。\u003cbr/\u003e\u003cbr/\u003e     九月，乙亥，贬李讷为朗州刺史，监军王宗景杖四十，配恭陵。仍诏“自今戎臣失律，并坐监军。”以礼部侍郎沈询为浙东观察使。询，传师之子也。\u003cbr/\u003e\u003cbr/\u003e     冬，十一月，以吏部侍郎柳仲郢为兵部侍郎，充盐铁转运使。有闾阎医工刘集因缘交通禁中，上敕盐铁补场官。仲郢上言：“医工术精，宜补医官。若委务铜盐，何以课其殿最！且场官贱品，非特敕所宜亲，臣未敢奉诏！”上遽批：“刘集宜赐绢百匹，遣之。”他日，见仲郢，劳之曰：“卿论刘集事甚佳。”上尝若不能食，召医工梁新诊脉，治之数日，良已。新因自陈求官，上不许，但敕盐铁使月给钱三十缗而已。\u003cbr/\u003e\u003cbr/\u003e     右威卫大将军康季荣前为泾原节度使，擅用官钱二万缗，事觉，季荣请以家财偿之。上以季荣有开河、湟功，许之。给事中封还敕书，谏官亦上言。十二月，庚辰，贬季荣夔州长史。\u003cbr/\u003e\u003cbr/\u003e     江西观察使郑祗德以其子颢尚主通显，固求散地，甲午，以祗德为宾客、分司。\u003cbr/\u003e\u003cbr/\u003e     大中十年丙子，公元八五六年春，正月，丁巳，以御史大夫郑朗为工部尚书、同平章事。\u003cbr/\u003e\u003cbr/\u003e     上命裴休极言时事，休请早建太子，上曰：“若建太子，则朕遂为闲人。”休不敢复言。二月，丙戌，休以疾辞位，不许。\u003cbr/\u003e\u003cbr/\u003e     三月，辛亥，诏以“回鹘有功于国，世为婚姻，称臣奉贡，北边无警。会昌中虏廷丧乱，可汗奔亡，属奸臣当轴，遽加殄灭。近有降者云，已厖历今为可汗，尚寓安西，俟其归复牙帐，当加册命。”\u003cbr/\u003e\u003cbr/\u003e     上以京兆久不理，夏，五月，丁卯，以翰林学士、工部侍郎韦澳为京兆尹。澳为人公直，既视事，豪贵敛手。郑光庄吏恣横，为闾里患，积年租税不入，澳执而械之。上于延英问澳，澳具奏其状。上曰：“卿何以处之？”澳曰：“欲置于法。”上曰：“郑光甚爱之，何如？”对曰：“陛下自内庭用臣为京兆，欲以清畿甸之积弊，若郑光庄吏积年为蠹，得宽重辟，是陛下之法独行于贫户耳，臣未敢奉诏。”上曰：“诚如此。但郑光我不置，卿与痛杖，贷其死，可乎？”对曰：“臣不敢不奉诏，愿听臣且系之，俟征足及释之。”上曰：“灼然可。朕为郑光故挠卿法，殊以为愧。”澳归府，即杖之。督租数百斛足，乃以吏归光。\u003cbr/\u003e\u003cbr/\u003e     六月，戊寅，以中书侍郎、同平章事裴休同平章事，充宣武节度使。\u003cbr/\u003e\u003cbr/\u003e     司农卿韦廑欲求夏州节度使，有术士知之，诣廑门曰：“吾善醮星辰，求官无不如意。”廑信之，夜，设醮具于庭。术士曰：“请公自书官阶一通。”既得之，仰天大呼曰：“韦廑有异志，令我祭天。”廑举家拜泣曰：“愿山人赐百口之命！”家之货财珍玩尽与之。逻者怪术士服鲜衣，执以为盗。术士急，乃曰：“韦廑令我祭天，我欲告之，彼以家财求我耳。”事上闻，秋，九月，上召廑面诘之，具知其冤，谓宰相曰：“韦廑城南甲族，为奸人所诬，勿使狱吏辱之。”立以术士付京兆，杖死，贬廑永州司马。\u003cbr/\u003e\u003cbr/\u003e     户部侍郎、判户部、附马都尉郑颢营求作相甚切。其父祗德闻之，与书曰：“闻汝已判户部，是吾必死之年；又闻欲求宰相，是吾必死之日也。”颢惧，累表辞剧务。\u003cbr/\u003e\u003cbr/\u003e     冬，十月，乙酉，以颢为秘书监。\u003cbr/\u003e\u003cbr/\u003e     上遣使诣安西镇抚回鹘，使者至灵武，会回鹘可汉遣使入贡。十一月，辛亥，册拜为嗢禄登里罗汩没密施合俱录毗伽怀建可汗，以卫尉少卿王端章充使。\u003cbr/\u003e\u003cbr/\u003e     吏部尚书李景让上言：“穆宗乃陛下兄，敬宗、文宗、武宗乃兄之子，陛下拜兄尚可，拜侄可乎！是使陛下不得亲事七庙也，宜迁四主出太庙，还代宗以下入庙。”诏百官议其事，不决而止。时人以是薄景让。敕“于灵感、会善二寺置戒坛，诸僧、尼应填阙者委长老僧选择，给公赁，赴两坛受戒，两京各选大德十人主其事。有不堪者罢之，堪者给牒，遣归本州。不见戒坛公牒，毋得私容。仍先选旧僧、尼，旧僧、尼无堪者，乃选外人。”\u003cbr/\u003e\u003cbr/\u003e     壬辰，以户部侍郎、判户部崔慎由为工部尚书、同平章事。上每命相，左右无知者。前此一日，令枢密宣旨于学士院，以兵部侍郎、判度支萧邺同平章事。枢密使王归长、马公儒覆奏：“邺所判度支应罢否？”上以为归长等佑之，即手书慎由名及新命付学士院，仍云“落判户部事”。邺，明之八世孙也。\u003cbr/\u003e\u003cbr/\u003e     内园使李敬寔遇郑郎不避马，郎奏之。上责敬寔，对曰：“供奉官例不避。”上曰：“汝衔敕命，横绝可也，岂得私出而不避宰相乎！”命剥色，配南牙。\u003cbr/\u003e\u003cbr/\u003e     大中十一年丁丑，公元八五七年春，正月，丙午，以御史中丞兼尚书右丞夏侯孜为户部侍郎、判户部事。先是，判户部有缺，京兆尹韦澳奏事，上欲以澳补之。辞曰：“臣比年心力衰耗，难以处繁剧，屡就陛下乞小镇，圣恩未许。”上不悦。及归，其甥柳玼之。澳曰：“主上不与宰辅佥议，私欲用我，人必谓我以他歧得之，何以自明！且尔知时事浸不佳乎？由吾曹贪名位所致耳。”丙辰，以澳为河阳节度使。玼仲郢之子也。\u003cbr/\u003e\u003cbr/\u003e     上欲幸华清宫，谏官论之甚切，上为之止。上乐闻规谏，凡谏官论事、门下封驳，苟合于理，多屈意从之；得大臣章疏，必焚香盥手而读之。\u003cbr/\u003e\u003cbr/\u003e     二月，辛巳，以门下侍郎、同平章事魏谟同平章事，充西川节度使。谟为相，议事于上前，它相或委曲规讽，谟独正言无所避。上每叹曰：“谟绰有祖风，我心重之”。然竟以刚直为令狐総所忌而出之。\u003cbr/\u003e\u003cbr/\u003e     岭南溪洞蛮屡为侵盗。夏，四月，壬申，以右千牛大将军宋涯为安南、邕管宣慰使。五月，乙巳，以涯为安南经略使。容州军乱，逐经略使王球。六月，癸巳，以涯为容管经略使。\u003cbr/\u003e\u003cbr/\u003e     甲午，立皇子灌为卫王，澭为广王。\u003cbr/\u003e\u003cbr/\u003e     秋，七月，庚子，以兵部侍郎、判度支萧邺同平章事，仍判度支。\u003cbr/\u003e\u003cbr/\u003e     教坊祝汉贞，滑稽敏给，上或指物使之口占，摹咏有如宿构，由是宠冠诸优。一日，在上前抵掌诙谐，颇及外事。上正色谓之曰：“我畜养尔曹，正供戏笑耳，岂得辄预朝政邪！”自是疏之。会其子坐赃，杖死，流汉贞于天德军。乐工罗程，善琵琶，自武宗朝已得幸。上素晓音律，尤有宠。程恃恩暴横，以睚眦杀人，系京兆狱。诸乐工欲为之请，因上幸后苑奏乐，乃设虚坐，置琵琶，而罗拜于庭，且泣。上问其故，对曰：“罗程负陛下，万死，然臣等惜其天下绝艺，不复得奉宴游矣！”上曰：“汝曹所惜者罗程艺，朕所惜者高祖、太宗法。”竟杖杀之。八月，成德节度使王绍鼎薨。绍鼎沉湎无度，好登楼弹射人以为乐，众欲逐之。会病薨，军中立其弟节度副命名绍懿。戊寅，以绍懿为成德留后。\u003cbr/\u003e\u003cbr/\u003e     九月，辛酉，以太子太师卢钧同平章事，充山南西道节度使。\u003cbr/\u003e\u003cbr/\u003e     冬，十月，己巳，以秦成防御使李承勋为泾原节度使。承勋，光弼之孙也。先是，吐蕃酉长尚延心以河、渭二州部落来降，拜武卫将军。承勋利其羊马之富，诱之入凤林关，居秦州之西。承勋与诸将谋执延心，诬云谋叛，尽掠其财，徙其众于荒远。延心知之，因承勋军宴，坐中谓承勋曰：“河、渭二州，土旷人稀，因以饥疫。唐人多内徙三川，吐蕃皆远遁于叠宕之西，二千里间，寂无人烟。延心欲入见天子，请尽帅部众分徙内地，为唐百姓，使西边永无扬尘之警，其功亦不愧于张义潮矣。”承勋欲自有其功，犹豫未许。延心复曰：“延心既入朝，落部内徙，但惜秦州无所复恃耳。”承勋与诸将相顾默然。明日，诸将言于承勋曰：“明公首开营田，置使府，拥万兵，仰给度支，将士无战守之劳，有耕市之利。若从延心之谋，则西陲无事，朝廷必罢使府，省戍兵，还以秦州隶凤翔，吾属无所复望矣。”承勋以为然，即奏延心为河、渭都游奕使，使统其众居之。\u003cbr/\u003e\u003cbr/\u003e     中书侍郎、同平章事郑朗以疾辞位。壬申，以朗为太子太师。\u003cbr/\u003e\u003cbr/\u003e     上晚节颇好神仙，遣中使迎道士轩辕集于罗浮山。\u003cbr/\u003e\u003cbr/\u003e     王端章册立回鹘可汗，道为黑车子所塞，不至而还。辛卯，贬端章贺州司马。\u003cbr/\u003e\u003cbr/\u003e     十一月，壬寅，以成德军留后王绍懿为节度使。\u003cbr/\u003e\u003cbr/\u003e     十二月，萧邺罢判度支。\u003cbr/\u003e\u003cbr/\u003e     大中十二年戌寅，公元八五八年春，正月，以康王傅、分司王式为安南都护、经略使。式有才略，至交趾，树苉木为栅，可支数十年。深堑其外，泄城中水，堑外植竹，寇不能冒。选教士卒甚锐。顷之，南蛮大至，屯锦田步，去交趾半日程。式意思安闲，遣译逾之，中其要害，蛮一夕引去，遣人谢曰：“我自执叛獠耳，非为寇也。”安南都校罗行恭，久专府政，麾下精兵二千，都护中军才羸兵数百。式至，杖其背，黜于边徼。","cnt":0,"sort":6630399,"author":"司马光","prev":"6630398.html","next":"6630400.html","book_title":"资治通鉴","updateTimeFmt":"2024-03-28 17:25:38","category":"都市小说"}