{"id":0,"code":"6630472.html","title":"第749章 (1)","latest_chapter_name":"正文 第800章 (3)","xiao_shuo_code":"9226","content":"\u003cbr/\u003e\u003cbr/\u003e    后唐纪四（起柔兆阉茂四月，尽强圉大渊献六月，凡一年有奇）\u003cbr/\u003e\u003cbr/\u003e     明宗圣德和武钦孝皇帝上之下\u003cbr/\u003e\u003cbr/\u003e     天成元年丙戌，公元九二六年夏，四月，丁亥朔，严办将发，骑兵陈于宣仁门外，步兵陈于五凤门外。从马直指挥使郭从谦不知睦王存乿已死，欲奉之以作乱，帅所部兵自营中露刃大呼，与黄甲两军攻兴教门。帝方食，闻变，帅诸王及近卫骑兵击之，逐乱兵出门，时蕃汉马步使朱守殷将骑兵在外，帝遣中使急召之，欲与同击贼；守殷不至，引兵憩于北邙茂林之下。乱兵焚兴教门，缘城而入，近臣宿将皆释甲潜遁，独散员都指挥使李彦卿及宿卫军校何福进、王全斌等十馀人力战。俄而帝为流矢所中，鹰坊人善友扶帝自门楼下，至绛霄庑下，抽矢，渴懑求水，皇后不自省视，遣宦者进酪，须臾，帝殂。李彦卿等恸哭而去，左右皆散，善友敛庑下乐器覆帝尸而焚之。彦卿，存审之子；福进、全斌放皆太原人也。刘后囊金宝系马鞍，与申王存屋及李绍荣引七百骑，焚喜庆殿，自师子门出走。通王存确、雅王存纪奔南山。宫人多逃散，朱守殷入宫，选宫人三十馀人，各令自取乐器珍玩，内于其家。于是诸军大掠都城。是日，李嗣源至罂子谷，闻之，恸哭，谓诸将曰：“主上素得士心，正为群小蔽惑至此，今吾将安归乎！”戊子，朱守殷遣使驰白嗣源，以“京城大乱，诸军焚掠不已，愿亟来救之！”乙丑，嗣源入洛阳，止于私第，禁焚掠，拾庄宗骨于灰烬之中而殡之。嗣源之入邺也，前直指挥使平遥侯益脱身归洛阳，庄宗抚之流涕。至是，益自缚请罪；嗣源曰：“乐为臣尽节，又何罪也！”使复其职。嗣源谓朱守殷曰：“公善巡徼，以待魏王。淑妃、德妃在宫，供给尤宜丰备。吾俟山陵毕，社稷有奉，则归藩为国家抜御北方耳。”是日，豆卢革帅百官上笺劝进，嗣源面谕之曰：“吾奉诏讨贼，不幸部曲叛散；欲入朝自诉，又为绍荣所隔，披猖至此。吾本无他心，诸群遽尔见推，殊非相悉，愿勿言也！”革等固请，嗣源不许。\u003cbr/\u003e\u003cbr/\u003e     李绍荣欲奔河中就永王存霸，从兵稍散；庚寅，至平陆，止馀数骑，为人所执，折足送洛阳。存霸亦帅众千人弃镇奔晋阳。\u003cbr/\u003e\u003cbr/\u003e     辛卯，魏王继岌至兴平，闻洛阳乱，复引兵而西，谋保据凤翔。\u003cbr/\u003e\u003cbr/\u003e     向延嗣至凤翔，以庄宗之命诛李绍琛。\u003cbr/\u003e\u003cbr/\u003e     初，庄宗命吕、郑二内养在晋阳，一监兵，一监仓库，自留守张宪以以下皆承应不暇。及邺都有变，又命汾州刺史李彦超为北都巡检。彦超，彦卿之兄也。庄宗既殂，推官河间张昭远劝张宪奉表劝进，宪曰：“吾一书生，自布衣至服金紫，皆出先帝之恩，岂可偷生而不自愧乎！”昭远泣曰：“此古人所行，公能行之，忠义不朽矣。”有李存沼者，庄宗之近属，自洛阳奔晋阳，矫传庄宗之命，阴与二内养谋杀宪及彦超，据晋阳拒守。彦超知之，密告宪，欲先图之。宪曰：“仆受先帝厚恩，不忍为此。徇义而不免于祸，乃天也。”彦超谋未决，壬辰夜，军士共杀二内养及存沼于牙城，因大掠达旦。宪闻变，出奔忻州。会嗣源移书至，彦超号令士卒，城中始安，遂权知太原军府。\u003cbr/\u003e\u003cbr/\u003e     百官三笺请嗣源监国，嗣源乃许之。甲午，入居兴圣宫，始受百官班见。下令称教，百官称之曰殿下。庄宗后宫存者犹千馀人，宣徽使选其美少者数百献于监国，监国曰：“奚用此为！”对曰：“宫中职掌不可阙也。”监国曰：“宫中职掌宜谙故事，此辈安知！”乃悉用老旧之人补之，其少年者皆出归其亲戚，无亲戚者任其所适。蜀中所送宫人亦准此。\u003cbr/\u003e\u003cbr/\u003e     乙未，以中门使安重诲为枢密使，镇州别驾张延朗为副使。延朗，开封人也，仕梁为租庸吏，性纤巧，善事权要，以女妻重诲之子，故重诲引之。监国令所在访求诸王。通王存确、雅王存纪匿民间，或密告安重诲，重诲与李绍真谋曰：“今殿下既监国典丧，诸王宜早为之所，以壹人心。殿下性慈，不可以闻。”乃密遣人就田舍杀之。后月馀，监国乃闻之，切责重诲，伤惜久之。刘皇后与申王存渥奔晋阳，在道与存渥私通。存渥至晋阳，李彦超不纳，走至凤谷，为其下所杀。明日，永王存霸亦至晋阳，从兵逃散俱尽，存霸削发、僧服谒李彦超，“愿为山僧，幸垂庇护。”军士争欲杀之，彦超曰：“六相公来，当奏取进止。”军士不听，杀之于府门碑下。刘皇后为尼于晋阳，监国使人就杀之。薛王存礼及庄宗幼子继嵩、继潼、继蟾继峣，遭乱皆不知所终。惟邕王存美以病风偏枯得免，居于晋阳。\u003cbr/\u003e\u003cbr/\u003e     徐温、高季兴闻庄宗遇弑，益重严可求、梁震。梁震荐前陵州判官贵平孙光宪于季兴，使掌书记。季兴大治战舰，欲攻楚，光宪谏曰：“荆南乱离之后，赖公休息士民，始有生意。若又与楚国交恶，他国乘吾之弊，良可忧也。”季兴乃止。\u003cbr/\u003e\u003cbr/\u003e     戊戌，李绍荣至洛阳，监国责之曰：“吾何负于尔，而杀吾儿！”绍荣瞋目直视曰：“先帝何负于尔？”遂斩之，复其姓名曰元行钦。\u003cbr/\u003e\u003cbr/\u003e     监国恐征蜀军还为变，以石敬瑭为陕州留后；己亥，以李从珂为河中留后。\u003cbr/\u003e\u003cbr/\u003e     枢密使张居翰乞归田里，许之。李绍真屡荐孔循之才，庚子，以循为枢密副使。李强宏请复姓马。监国下教，数租庸使孔谦奸佞侵刻穷困军民之罪而斩之，凡谦所立苛敛之法皆罢之，因废租庸使及内勾司，依旧为盐铁、户部、度支三司，委宰相一人专判。又罢诸道监军使；以庄宗由宦官亡国，命诸道尽杀之。\u003cbr/\u003e\u003cbr/\u003e     魏王继岌自兴平退至武功，宦者李从袭曰：“祸福未可知，退不如进，请王亟东行以救内难。”继岌从之。还，至渭水，权西都留守张篯已断浮梁；循水浮渡，是日至渭南，腹心吕知柔等皆已窜匿。从袭谓继岌曰：“时事已去，王宜自图。”继岌徘徊流涕，乃自伏于床，命仆夫李环缢杀之。任圜代将其众而东。监国命石敬瑭慰抚之，军士皆无异言。先是，监国命所亲李氵中为华州都监，应接西师。氵中擅逼华州节度使史彦閒入朝；同州节度使李存敬过华州，氵中杀之，并屠其家；又杀西川行营都监李从袭。彦閒泣诉于安重诲，重诲遣彦閒还镇，召氵中归朝。自监国入洛，内外机事皆决于李绍真。绍真擅收威胜节度使李绍钦、太子少保李绍氵中下狱，欲杀之。安重诲谓绍真曰：“温、段罪恶皆在梁朝，今殿下新平内难，冀安万国，岂专为公报仇邪！”绍真由是稍沮。辛丑，监国教，李绍氵中、绍钦复姓名为温韬、段凝，并放归田里。\u003cbr/\u003e\u003cbr/\u003e     壬寅，以孔循为枢密使。\u003cbr/\u003e\u003cbr/\u003e     有司议即位礼。李绍真、孔循以为唐运已尽，宜自建国号。监国问左右：“何谓国号？”对曰：“先帝赐姓于唐，为唐复仇，继昭宗后，故称唐。今梁朝之人不欲殿下称唐耳。”监国曰：“吾年十三事献祖，献祖以吾宗属，视吾犹子。又事武皇垂三十年，先帝垂二十年，经纶攻战，未尝不预；武皇之基业则吾之基业也，先帝之天下则吾之天下也，安有同家而异国乎！”令执政更议。吏部尚书李琪曰：“若改国号，则先帝遂为路人，梓宫安所托乎！不惟殿下忘三世旧君，吾曹为人臣者能自安乎！前代以旁支入继多矣，宜用嗣子柩前即位之礼。”众从之。丙午，监国自兴圣宫赴西宫，服斩衰，于柩前即皇帝位，百官缟素。既而御衮冕受册，百官吉服称贺。\u003cbr/\u003e\u003cbr/\u003e     戊申，敕中外之臣毋得献鹰犬奇玩之类。\u003cbr/\u003e\u003cbr/\u003e     有司劾奏太原尹张宪委城之罪；庚戌，赐宪死。\u003cbr/\u003e\u003cbr/\u003e     任圜将征蜀兵二万六千人至洛阳，明宗慰抚之，各令还营。\u003cbr/\u003e\u003cbr/\u003e     甲寅，大赦，改元。量留后宫百人，宦官三十人，教坊百人，鹰坊二十人，御厨五十人，自馀任从所适。诸司使务有名无实者皆废之。分遣诸军就食近畿，以省馈运。除夏、秋税省耗。节度、防御等使，正、至、端午、降诞四节听贡奉，毋得敛百姓；刺史以下不得贡奉。选入先遭涂毁文书者，令三铨止除诈伪，馀复旧规。\u003cbr/\u003e\u003cbr/\u003e     五月，丙辰朔，以太子宾客郑珏、工部尚书任圜并为中书侍郎、同平章事；圜仍判三司。圜忧公如家，简拔贤俊，杜绝侥幸，期年之间，府库充实，军民皆足，朝纲粗立。圜每以天下为己任，由是安重诲忌之。武宁节度使李绍真、忠武节度使李绍琼、贝州刺史李绍英、齐州防御使李绍虔、河阳节度使李绍奇、洺州刺史李绍能，各请复旧姓名为霍彦威、苌从简、房知温、王晏球、夏鲁奇、米君立，许之。从简，陈州人也。晏球本王氏子，畜于杜氏，故请复姓王。\u003cbr/\u003e\u003cbr/\u003e     丁已，初令百官正衙常朝外，五日一赴内殿起居。\u003cbr/\u003e\u003cbr/\u003e     宦官数百人窜匿山林，或落发为僧，至晋阳者七十馀人，诏北都指挥使李从温悉诛之。从温，帝之侄也。\u003cbr/\u003e\u003cbr/\u003e     帝以前相州刺史安金全有功于晋阳，壬戌，以金全为振武节度使、同平章事。\u003cbr/\u003e\u003cbr/\u003e     丙寅，赵在礼请帝幸邺都。戊辰，以在礼为义成节度使；辞以军情未听，不赴镇。\u003cbr/\u003e\u003cbr/\u003e     李彦超入朝，帝曰：“河东无虞，尔之力也。”庚午，以为建雄留后。\u003cbr/\u003e\u003cbr/\u003e     甲戌，加王延翰同平章事。\u003cbr/\u003e\u003cbr/\u003e     帝目不知书，四方奏事皆令安重诲读之，重诲亦不能尽通，乃奏称：“臣徒以忠实之心事陛下，得典枢机，今事粗能晓知，至于古事，非臣所及。愿仿前朝侍讲、侍读、近代直崇政、枢密院，选文学之臣与之共事，以备应对。”乃置端明殿学士，乙亥，以翰林学士冯道、赵凤为之。\u003cbr/\u003e\u003cbr/\u003e     丙子，听郭崇韬归葬，复朱友谦宫爵；两家货财田宅，前籍没者皆归之。\u003cbr/\u003e\u003cbr/\u003e     戊寅，以安重诲领山南东道节度使。重诲以襄阳要地，不可乏帅，无宜兼领，固辞；许之。\u003cbr/\u003e\u003cbr/\u003e     诏发汴州控鹤指挥使张谏等三千人戍瓦桥。六月，丁酉，出城，复还，作乱，焚掠坊市，杀权知州、推官高逖。逼马步都指挥使、曹州刺史李彦饶为帅，彦饶曰：“汝欲吾为帅，当用吾命，禁止焚掠。”众从之。己亥旦，彦饶伏甲于室，诸将入贺，彦饶曰：“前日唱乱者数人而已。”遂执张谏等四人，斩之。其党张审琼帅众大噪于建国门，彦饶勒兵击之，尽诛其众四百人，军、州始定。即日，以军、州事牒节度推官韦俨权知，具以状闻。庚子，诏以枢密使孔循知汴州，收为乱者三千家，悉诛之。彦饶，彦超之弟也。\u003cbr/\u003e\u003cbr/\u003e     蜀百官至洛阳，永平节度使兼侍中马全曰：“国亡至此，生不如死！”不食而卒。以平章事王锴等为诸州府刺史、少尹、判官、司马，亦有复归蜀者。\u003cbr/\u003e\u003cbr/\u003e     辛丑，滑州都指挥使于可洪等纵火作乱，攻魏博戍兵三指挥，逐出之。\u003cbr/\u003e\u003cbr/\u003e     乙巳，敕：“朕二名，但不连称，皆无所避。”\u003cbr/\u003e\u003cbr/\u003e     戊申，加西川节度使孟知祥兼侍中。\u003cbr/\u003e\u003cbr/\u003e     李继□严至华州，闻洛中乱，复归凤翔；帝为之诛柴重厚。\u003cbr/\u003e\u003cbr/\u003e     高季兴表求夔、忠、万三州为属郡，诏许之。\u003cbr/\u003e\u003cbr/\u003e     安重诲恃恩骄横，殿直马延误冲前导，斩之于马前，御史大夫李琪以闻。秋，七月，重诲白帝下诏，称延陵突重臣，戒谕中外。\u003cbr/\u003e\u003cbr/\u003e     于可洪与魏博戍将互相奏云作乱，帝遣使按验得实，辛酉，斩可洪于都市，其首谋滑州左崇牙全营族诛，助乱者右崇牙两长剑建平将校百人亦族诛。\u003cbr/\u003e\u003cbr/\u003e     壬申，初令百官每五日起居，转对奏事。\u003cbr/\u003e\u003cbr/\u003e     契丹主攻勃海，拔其夫馀城，更命曰东丹国。命其长子突欲镇东丹，号人皇王，以次子德光守西楼，号元帅太子。帝遣供奉官姚坤告哀于契丹。契丹主闻庄宗为乱兵所害，恸哭曰：“我朝定儿也。吾方欲救之，以勃海未下，不果往，致吾儿及此。”哭不已。虏言“朝定”，犹华言朋友也。又谓坤曰：“今天子闻洛阳有急，何不救？”对曰：“地远不能及。”曰：“何故自立？”坤为言帝所以即位之由，契丹主曰：“汉儿喜饰说，毋多谈！”突欲侍侧，曰：“牵牛以蹊人之田，而夺之牛，可乎？”坤曰：“中国无主，唐天子不得已而立；亦由天皇王初有国，岂强取之乎！”契丹主曰：“理当然。”又曰：“闻吾儿专好声色游畋，不恤军民，宜其及此。我自闻之，举家不饮酒，散遣伶人，解纵鹰犬。若亦效吾儿所为，行自亡矣。”又曰：“吾儿与我虽世旧，然屡与我战急，于今天子则无怨，足以修好。若与我大河之北，吾不复南侵矣。”坤曰：“此非使臣之所得专也。”契丹主怒，囚之，旬馀，复召之，曰：“河北恐难得，得镇、定、幽州亦可也。”给纸笔趣令为状，坤不可，欲杀之，韩延徽谏，乃复囚之。\u003cbr/\u003e\u003cbr/\u003e     丙子，葬光圣神闵孝皇帝于雍陵，庙号庄宗。\u003cbr/\u003e\u003cbr/\u003e     丁丑，镇州留后王建立奏涿州刺史刘殷肇不受代，谋作乱，已讨擒之。\u003cbr/\u003e\u003cbr/\u003e     己卯，置彰国军于应州。\u003cbr/\u003e\u003cbr/\u003e     门下侍郎、同平章事豆卢革、韦说奏事帝前，或时礼貌不尽恭；百官俸钱皆折估，而革父子独受实钱；百官自五月给，而革父子自正月给；由是众论沸腾。说以孙为子，奏官；受选人王傪赂，除近官。中旨以库部郎中萧希甫为谏议大夫，革、说覆奏。希甫恨之，上疏言“革、说不忠前朝，阿庚取容”；因诬“革强夺民田，纵田客杀人；说夺邻家井，取宿藏物。”制贬革辰州刺史，说溆州刺史。庚辰，赐希甫金帛，擢为散骑常侍。\u003cbr/\u003e\u003cbr/\u003e     辛巳，契丹主阿保机卒于夫馀城，述律后召诸将及酋长难制者之妻，谓曰：“我今寡居，汝不可不效我。”又集其夫泣问曰：“汝思先帝乎？”对曰：“受先帝恩，岂得不思！”曰：“果思之，宜往见之。”遂杀之。\u003cbr/\u003e\u003cbr/\u003e     癸未，再贬豆卢革费州司户，韦说夷州司户。甲申，革流陵州，说流合州。","cnt":0,"sort":6630472,"author":"司马光","prev":"6630471.html","next":"6630473.html","book_title":"资治通鉴","updateTimeFmt":"2024-03-28 17:25:38","category":"都市小说"}