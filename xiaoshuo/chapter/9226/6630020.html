{"id":0,"code":"6630020.html","title":"第297章 (3)","latest_chapter_name":"正文 第800章 (3)","xiao_shuo_code":"9226","content":"\u003cbr/\u003e\u003cbr/\u003e    冬，十月，秦河州刺史彭奚念叛，降于秃发傉檀，秦以乞伏炽磐行河州刺史。\u003cbr/\u003e\u003cbr/\u003e     南燕主超使左仆射张华、给事中守正元献太乐伎一百二十人于秦，秦王乃还超母妻，厚其资礼而遣之，超亲帅六宫迎于马耳关。\u003cbr/\u003e\u003cbr/\u003e     夏王勃勃破鲜卑薛千等三部，降其众以万数，进攻秦三城已北诸戍，斩秦将杨丕、姚石生等。诸将皆曰：“陛下欲经营关中，宜先固根本，使人心有所凭系。高平山川险固，土田肥沃，可以定都。”勃勃曰：“陛下欲经营关中，宜先因根本，使人心有所凭系。高平山川险固，土田饶沃，可以定都。”勃勃曰：“卿知其一，未知其二。吾大业草创，士众未多。姚兴亦一时之雄，诸将用命，关中未可图也。我今专固一城彼必并力于我，众非其敌，亡可立待。不如以骁骑风驰，出其不意，救前则击后，救后则击前。使彼疲于奔命，我则游食自若。不及十年，岭北、河东尽为我有。待兴既死，嗣子暗弱，徐取长安，在吾计中矣。”于是侵掠岭北，岭北诸城门不昼启。兴乃叹曰：“吾不用黄儿之言，以至于此！”勃勃求婚于秃发傉檀，傉檀不许。十一月，勃勃帅骑二万击傉檀，至于支阳，杀伤万馀人，驱掠二万七千馀口、牛羊数十万而还。傉檀帅众追之，焦朗曰：“勃勃天资雄健，御军严整，未可轻也。不如从温围北渡，趣万斛堆，阻水结营，扼其咽喉，百战百胜之术也。”傉檀将贺连怒曰：勃勃败亡之馀，乌合之众，奈何避之，示之以弱！宜急追之！傉檀从之。勃勃于阳武下峡凿凌埋车以塞路，勒兵逆击傉檀，大破之，追奔八十馀里，杀伤万计，名臣勇将死者什六七。傉檀与数骑奔南山，几为追骑所得。勃勃积尸而封之，号曰髑髅台。勃勃又败秦将张佛生于青石原，俘斩五千馀人。\u003cbr/\u003e\u003cbr/\u003e     傉檀惧外寇之逼，徙三百里内民皆入姑臧；国人骇怨，屠各成七儿因之作乱，一夕聚众至数千人。殿中都尉张猛大言于众曰：“主上阳武之败，盖恃众故也。责躬悔过，何损于明，而诸君遽从此小人为不义之事！殿中兵今至，祸在目前矣！”众闻之，皆散；七儿奔晏然，追斩之。军咨祭酒染裒、辅国司马边宪等谋反，傉檀皆杀之。\u003cbr/\u003e\u003cbr/\u003e     魏主珪还平城。\u003cbr/\u003e\u003cbr/\u003e     十二月，戊子，武冈文恭侯王谧薨。\u003cbr/\u003e\u003cbr/\u003e     是岁，西凉公暠以前表未报，复遣沙门法泉间行奉表诣建康。\u003cbr/\u003e\u003cbr/\u003e     义熙四年戊申，公元四零八年春，正月，甲辰，以琅邪王德文领司徒。\u003cbr/\u003e\u003cbr/\u003e     刘毅等不欲刘裕入辅政，议以中领军谢混为扬州刺史，或欲令裕于丹徒领扬州，以内事付孟昶。遣尚书右丞皮沈以二议咨裕，沈先见裕记室录事参军刘穆之，具道朝议。穆之伪起如厕，密疏白裕曰：“皮沈之言不可从。”裕既见沈，且令出外，呼穆之问之。穆之曰：“晋朝失政日久，天命已移。公兴复皇祚，勋高位重，今日形势，岂得居谦，遂为守藩之将耶！刘、孟诸公，与公俱起布衣，共立大义以取富贵，事有前后，故一时相推，非为委体心服，宿定臣主之分也。势均力敌，终相吞噬。扬州根本所系，不可假人。前者以授王谧，事出权道；今若复以佗授，便应受制于人。一失权柄，无由可得，将来之危，难可熟念。今朝议如此，宜相酬答，必云在我，措辞又难，唯应云：‘神州治本，宰辅崇要，此事既大，非可悬论，便暂入朝，共尽同异。’公至京邑，彼必不敢越公更授馀人明矣。”裕从之。朝廷乃征裕为侍中、车骑将军、开府仪同三司、扬州刺史、录尚书事，徐、兖二州刺史如故。裕表解兖州，以诸葛长民为青州刺史，镇丹徒，刘道怜为并州刺史，戍石头。\u003cbr/\u003e\u003cbr/\u003e     庚申，武陵忠敬王遵薨。\u003cbr/\u003e\u003cbr/\u003e     魏主珪如豺山宫，遂至宁川。南燕主超尊其母段氏为皇太后，妻呼延氏为皇后。超祀南郊，有兽如鼠而赤，大如马，来至坛侧。须臾，大风，昼晦，羽仪帷幄皆毁裂。超惧，以问太史令成公绥，对曰：“陛下信用奸佞、诛戮贤良、赋敛繁多、事役殷重之所致也。”超乃大赦，黜公孙五楼等。俄而复用之。\u003cbr/\u003e\u003cbr/\u003e     北燕王云立妻李氏为皇后，子彭城为太子。\u003cbr/\u003e\u003cbr/\u003e     三月，庚申，葬燕王熙及苻后于徽平陵，谥熙曰昭文皇帝。\u003cbr/\u003e\u003cbr/\u003e     高句丽遣使聘北燕，且叙宗族，北燕王云遣侍御史李拔报之。\u003cbr/\u003e\u003cbr/\u003e     夏，四月，尚书左仆射孔安国卒；甲午，以吏部尚书孟昶代之。\u003cbr/\u003e\u003cbr/\u003e     北燕大赦。\u003cbr/\u003e\u003cbr/\u003e     五月，北燕以尚书令冯万泥为幽、冀二州牧，镇肥如；中军将军冯乳陈为并州牧，镇白狼；抚军大将军冯素弗为司隶校尉；司隶校尉务银提为尚书令。\u003cbr/\u003e\u003cbr/\u003e     谯纵遣使称藩于秦，又与卢循潜通。纵上表请桓谦于秦，欲与之共击刘裕。秦王兴以问谦，谦曰：“臣之累世，著恩荆、楚，若得因巴、蜀之资，顺流东下，士民必翕然响应。”兴曰：“小水不容巨鱼，若纵之才力自足办事，亦不假君以为鳞翼。宜自求多福。”遂遣之。谦至成都，虚怀引士；纵疑之，置于龙格，使人守之。谦泣谓诸弟曰：“姚主之言神矣！”\u003cbr/\u003e\u003cbr/\u003e     秦王兴以秃发傉檀外内多难，欲因而取之，使尚书郎韦宗往觇之。傉檀与宗论当世大略，纵横无穷。宗退，叹曰：“奇才英器，不必华夏，明智敏识，不必读书，吾乃今知九州之外，《五经》之表，复自有人也。”归，言于兴曰：“凉州虽弊，傉檀权谲过人，未可图也。”兴曰：“刘勃勃以乌合之众犹能破之，况我举天下之兵以加之乎！”宗曰：“不然。形移势变，返覆万端，陵人者易败，戒惧者难攻。傉檀之所以败于勃勃者，轻之也。今我以大军临之，彼必惧而求全。臣窃观群臣才略，无傉檀之比者，虽以天威临之，亦未敢保其必胜也。”兴不听，使其子中军将军广平公弼、后军将军敛成、镇远将军乞伏乾归帅步骑三万袭傉檀，左仆射齐难帅骑二万讨勃勃。吏部尚书尹昭谏曰：“傉檀恃其险远，故敢违慢；不若诏沮渠蒙逊及李暠讨之，使自相困毙，不必烦中国之兵也。”亦不听。\u003cbr/\u003e\u003cbr/\u003e     兴遗傉檀书曰：“今遣齐难讨勃勃，恐其西逸，故令弼等于河西邀之。”傉檀以为然，遂不设备。弼济自金城，姜纪言于弼曰：“今王师声言讨勃勃，傉檀犹豫，守备未严，愿给轻骑五千，掩其城门，则山泽之民皆为吾有，孤城无援，可坐克也。”弼不从。进至漠口，昌松太守苏霸闭城拒之，弼遣人谕之使降，霸曰：“汝弃信誓而代与国，吾有死而已，何降之有！”弼进攻，斩之，长驱至姑臧。傉檀婴城固守，出奇兵击弼，破之，弼退据西苑。城中人王钟等谋为内应，事泄，傉檀欲诛首谋者而赦其馀，前军将军伊力延侯曰：“今强寇在外，而奸人窃发于内，危孰甚焉！不悉坑之，何以惩后！”傉檀从之，杀五千馀人。命郡县悉散牛羊于野，敛成纵兵钞掠；傉檀遣镇北大将军俱延、镇军将军敬归等击之，秦兵大败，斩首七千馀级。姚弼固垒不出，傉檀攻之，未克。\u003cbr/\u003e\u003cbr/\u003e     秋，七月，兴遣卫大将军常山公显帅骑二万，为诸军后继，至高平，闻弼败，倍道赴之。显遣善射者孟钦等五人挑战于凉风门，弦未及发，傉檀材官将军宋益等迎击，斩之。显乃委罪敛成，遣使谢傉檀，慰抚河外，引兵还。傉檀遣使者徐宿诣秦谢罪。\u003cbr/\u003e\u003cbr/\u003e     夏王勃勃闻秦兵且至，退保河曲。齐难以勃勃既远，纵兵野掠。勃勃潜师袭之，俘斩七千馀人。难引兵退走，勃勃追至木城，禽之，虏其将士万三千人。于是岭北夷、夏附于勃勃者以万数，勃勃皆置守宰以抚之。\u003cbr/\u003e\u003cbr/\u003e     司马叔璠自蕃城寇邹山，鲁郡太守徐邵弃城走，车骑长史刘钟击却之。\u003cbr/\u003e\u003cbr/\u003e     北燕王云封慕容归为辽东公，使主燕祀。\u003cbr/\u003e\u003cbr/\u003e     刘敬宣既入峡，遣巴东太守温祚以二千人出外水，自帅益州刺史鲍陋、辅国将军文处茂、龙骧将军时延祖由垫江转战而前。谯纵求救于秦，秦王兴遣平西将军姚赏、南梁州刺史王敏将兵二万赴之。敬宣军至黄虎，去成都五百里。纵辅国将军谯道福悉众拒崄，相持六十馀日，敬宣不得进；食尽，军中疾疫，死者太半，乃引军还，敬宣坐免官，削封三分之一，荆州刺史刘道规以督统降号建威将军。九月，刘裕以敬宣失利，请逊位，诏降为中军将军，开府如故。刘毅欲以重法绳宣，裕保护之，何无忌谓毅曰：“奈何以私憾伤至公！”毅乃止。\u003cbr/\u003e\u003cbr/\u003e     乞伏炽磐以秦政浸衰，且畏秦之攻袭，冬，十月，招结诸部二万馀人筑城于嵻蜋山而据之。\u003cbr/\u003e\u003cbr/\u003e     十一月，秃发傉檀复称凉王，大赦，改元嘉平，置百官。立夫人折掘氏为王后，世子武台为太子，录尚书事。左长史赵晁、右长史郭幸为尚书左、右仆射，昌松侯俱延为太尉。\u003cbr/\u003e\u003cbr/\u003e     南燕汝水竭。河冻皆合，而渑水不冰。南燕王超恶之，问于李宣，对曰：“渑水无冰，良由逼带京城，近日月也。”超大悦，赐朝服一具。\u003cbr/\u003e\u003cbr/\u003e     十二月，乞伏炽磐攻彭奚念于枹罕，为奚念所败而还。\u003cbr/\u003e\u003cbr/\u003e     是岁，魏主珪杀高邑公莫题。初，拓跋窟咄之伐珪也，题以珪年少，潜以箭遗窟咄曰：“三岁犊岂能胜重载邪！”珪心衔之。至是，或告题居处倨傲、拟则人主者，珪使人以箭示题而谓之曰：“三岁犊果何如？”题父子对泣。诘朝，收斩之。","cnt":0,"sort":6630020,"author":"司马光","prev":"6630019.html","next":"6630021.html","book_title":"资治通鉴","updateTimeFmt":"2024-03-28 17:25:38","category":"都市小说"}