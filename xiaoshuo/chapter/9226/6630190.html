{"id":0,"code":"6630190.html","title":"第467章 (3)","latest_chapter_name":"正文 第800章 (3)","xiao_shuo_code":"9226","content":"\u003cbr/\u003e\u003cbr/\u003e    延州刺史独孤陀有婢曰徐阿尼，事猫鬼，能使之杀人，云每杀人，则死家财物潜移于畜猫鬼家。会独孤后及杨素妻郑氏俱有疾，医皆曰：“猫鬼疾也。”上以陀，后之异母弟，陀妻，杨素异母妹，由是意陀所为。令高飃等杂治之，具得其实。上怒，令以犊车载陀夫妻，将赐死。独孤后三日不食，为之请命曰：“陀若蠹政害民者，妾不敢言；今坐为妾身，敢请其命。”陀弟司勋侍郎整诣阙求哀，于是免陀死，除名为民，以其妻杨氏为尼。先是，有人讼其母为猫鬼所杀者，上以为妖妄，怒而遣之。至是，诏诛被讼行猫鬼家。\u003cbr/\u003e\u003cbr/\u003e     夏，四月，辛亥，诏：“畜猫鬼、蛊毒、厌媚野道之家，并投于四裔。”\u003cbr/\u003e\u003cbr/\u003e     六月，丙寅，下诏黜高丽王元官爵。汉王谅军出临渝关，值水潦，馈运不继，军中乏食，复遇疾疫。周罗瞭自东莱泛海趣平壤城，亦遭风，船多飘没。秋，九月，己丑，师还，死者什八九。高丽王元亦惶惧遣使谢罪，上表称“辽东粪土臣元”，上于是罢兵，待之如初。\u003cbr/\u003e\u003cbr/\u003e     百济王昌遣使奉表，请为军导，帝下诏谕以“高丽服罪，朕已赦之，不可致伐。”厚其使而遣之。高丽颇知其事，以兵侵掠其境。\u003cbr/\u003e\u003cbr/\u003e     辛卯，上至自仁寿宫。\u003cbr/\u003e\u003cbr/\u003e     冬，十一月，癸未，上祀南郊。\u003cbr/\u003e\u003cbr/\u003e     十二月，自京师至仁寿宫，置行宫十有二所。\u003cbr/\u003e\u003cbr/\u003e     南宁夷爨玩复反。蜀王秀奏“史万岁受赂纵贼，致生边患。”上责万岁，万岁诋谰；上怒，命斩之。高飃及左卫大将军元昮等固请曰：“万岁雄略过人，将士乐为致力，虽古名将，未能过也。”上意少解，于是除名为民。\u003cbr/\u003e\u003cbr/\u003e     开皇十九年己未，公元五九九年春，正月，癸酉，赦天下。二月，甲寅，上幸仁寿宫。\u003cbr/\u003e\u003cbr/\u003e     突厥突利可汗因长孙晟奏言都蓝可汗作攻具，欲攻大同城。诏以汉王谅为元帅，尚书左仆射高飃出朔州道，右仆射杨素出灵州道，上柱国燕荣出幽州道以击都蓝，皆取汉王节度；然汉王竟不临戎。\u003cbr/\u003e\u003cbr/\u003e     都蓝闻之，与达头可汗结盟，合兵掩袭突利，大战长城下，突利大败。都蓝尽杀其兄弟子侄，遂渡河入蔚州。突利部落散亡，夜，与长孙晟以五骑南走，比旦，行百馀里，收得数百骑。突利与其下谋曰：“今兵败入朝，一降人耳，大隋天子岂礼我乎！玷厥虽来，本无冤隙，若往投之，必相存济。”晟知之，密遣使者入伏远镇，令速举烽。突利见四烽俱发，以问晟，晟绐之曰：“城高地迥，必遥见贼来。我国家法，若贼少，举二烽；来多，举三烽；大逼，举四烽。彼见贼多而又近耳。”突利大惧，谓其众曰：“追兵己逼，且可投城。”既入镇，晟留其达官执室领其众，自将突利驰驿入朝。夏，四月，丁酉，突利至长安。帝大喜，以晟为左勋卫骠骑将军，持节护突厥。\u003cbr/\u003e\u003cbr/\u003e     上令突利与都蓝使者因头特勒相辩诘，突利辞直，上乃厚待之。都蓝弟都速六弃其妻子，与突利归朝，上嘉之，使突利多遗之珍宝以慰其心。\u003cbr/\u003e\u003cbr/\u003e     高飃使上柱国赵仲卿将兵三千为前锋，至族蠡山，与突厥遇，交战七日，大破之；追奔至乞伏泊，复破之，虏千馀口，杂畜万计。突厥复大举而至，仲卿为方陈，四面拒战，凡五日。会高飃大兵至，合击之，突厥败走，追度白道，逾秦山七百馀里而还。杨素军与达头遇。先是诸将与突厥战，虑其骑兵奔突，皆以戎车步骑相参，设鹿角为方陈，骑在其内。素曰：“此乃自固之道，未足以取胜也。”于是悉除旧法，令诸军为骑陈。达头闻之，大喜曰：“天赐我也！”下马仰天而拜，帅骑兵十馀万直前。上仪同三司周罗瞭曰：“贼陈未整，请击之。”先帅精骑逆战，素以大兵继之，突厥大败，达头被重创而遁，杀伤不可胜计，其众号哭而去。\u003cbr/\u003e\u003cbr/\u003e     六月，丁酉，以豫章王暕为内史令。\u003cbr/\u003e\u003cbr/\u003e     宜阳公王世积为凉州总管，其亲信安定皇甫孝谐有罪，吏捕之，亡抵世积，世积不纳。孝谐配防桂州，因上变，称“世积尝令道人相其贵不，道人答曰：‘公当为国主，又将之凉州。’其所亲谓世积曰：‘河西天下精兵处，可图大事。’世积曰：‘凉州土旷人希，非用武之国。’”世积坐诛，拜孝谐上大将军。\u003cbr/\u003e\u003cbr/\u003e     独孤后性妨忌，后宫莫敢进御。尉迟迥女孙，有美色，先没宫中。上于仁寿宫见而悦之，因得幸。后伺上听朝，阴杀之。上由是大怒，单骑从苑中出，不由径路，入山谷间二十馀里。高飃、杨素等追及上，扣马苦谏。上太息曰：“吾贵为天子，不得自由！”高飃曰：“陛下岂以一妇人而轻天下！”上意少解，驻马良久，中夜方还宫。后俟上于阁内，及至，后流涕拜谢，飃、素等和解之，因置酒极欢。先是后以高飃父之家客，甚见亲礼，至是，闻飃谓己为一妇人，遂衔之。\u003cbr/\u003e\u003cbr/\u003e     时太子勇失爱于上，潜有废立之志，从容谓飃曰：“有神告晋王妃，言王必有天下，若之何？”飃长跪曰：“长幼有序，其可废乎！”上默然而止。独孤后知飃不可夺，阴欲去之。\u003cbr/\u003e\u003cbr/\u003e     会上令选东宫卫士以入上台，飃奏称：“若尽取强者，恐东宫宿卫太劣。”上作色曰：“我有时出入，宿卫须得勇毅。太子毓德东宫，左右何须壮士！此极弊法。如我意者，恒于交番之日，分向东宫，上下团伍不别，岂非佳事！我熟见前代，公不须仍踵旧风。”飃子表仁，娶太子女，故上以此言防之。\u003cbr/\u003e\u003cbr/\u003e     飃夫人卒，独孤后言于上曰：“高仆射老矣，而丧夫人，陛下何能不为之娶！”上以后言告飃。飃流涕谢曰：“臣今已老，退朝，唯斋居读佛经而已。虽陛下垂哀之深，至于纳室，非臣所愿。”上乃止。既而飃爱妾生男，上闻之，极喜，后甚不悦。上问其故，后曰：“陛下尚复信高飃邪？始，陛下欲为飃娶，飃心存爱妾，面欺陛下。今其诈已见，安得信之！”上由是疏飃。\u003cbr/\u003e\u003cbr/\u003e     伐辽之役，飃固谏，不从，及师无功，后言于上曰：“飃初不欲行，陛下强遣之，妾固知其无功矣！”又，上以汉王年少，专委军事于飃，飃以任寄隆重，每怀至公，无自疑之意，谅所言多不用。谅甚衔之，及还，泣言于后曰：“儿幸免高飃所杀。”上闻之，弥不平。\u003cbr/\u003e\u003cbr/\u003e     及击突厥，出白道，进图入碛，遣使请兵，近臣缘此言飃欲反。上未有所答，飃已破突厥而还。及王世积诛，推核之际，有宫禁中事，云于飃处得之，上大惊。有司又奏“飃及左右卫大将军元昮、元胄，并与世积交通，受其名马之赠。”昮、胄坐免官。上柱国贺若弼、吴州总管宇文弼、刑部尚书薛胄、民部尚书斛律孝卿、兵部尚书柳述等明飃无罪，上愈怒，皆以属吏，自是朝臣无敢言者。秋，八月，癸卯，飃坐免上柱国、左仆射，以齐公就第。\u003cbr/\u003e\u003cbr/\u003e     未几，上幸秦王俊第，召飃侍宴。飃歔欷悲不自胜，独孤后亦对之泣。上谓飃曰：“朕不负公，公自负也。”因谓侍臣曰：“我于高飃，胜于儿子，虽或不见，常似目前。自其解落，瞑然忘之，如本无高飃。人臣不可以身要君，自云第一也。”\u003cbr/\u003e\u003cbr/\u003e     顷之，飃国令上飃阴事，称其子表仁谓飃曰：“司马仲达初托疾不朝，遂有天下。公今遇此，焉知非福！”于是上大怒，囚飃于内史省而鞫之。宪司复奏沙门真觉尝谓飃云：“明年国有大丧。”尼令晖复云：“十七、十八年，皇帝有大厄，十九年不可过。”上闻而益怒，顾谓群臣曰：“帝王岂可力求！孔子以大圣之才，犹不得天下。飃与子言，自比晋帝，此何心乎！”有司请斩之。上曰：“去年杀虞庆则，今兹斩王世积，如更诛飃，天下其谓我何！”于是除名为民。\u003cbr/\u003e\u003cbr/\u003e     飃初为仆射，其母戒之曰：“汝富贵已极，但有一斫头耳，尔其慎之！”飃由是常恐祸变。至是，飃欢然无恨色。先是国子祭酒元善言于上曰：“杨素粗疏，苏威怯懦，元胄、元飃正似鸭耳。可以付社稷者，唯独高飃。”上初然之。及飃得罪，上深责之，善忧惧而卒。\u003cbr/\u003e\u003cbr/\u003e     九月，以太常卿牛弘为吏部尚书。弘选举先德行而后文才，务在审慎，虽致停缓，其所进用，并多称职。吏部侍郎高孝基鉴赏机晤，清慎绝伦，然爽俊有馀，迹似轻薄，时宰多以此疑之；唯弘深识其真，推心任委。隋之选举得人，于斯为最，时论弥服弘识度之远。\u003cbr/\u003e\u003cbr/\u003e     冬，十月，甲午，以突厥突利可汗为意利珍豆启民可汗，华言意智健也。突厥归启民者男女万馀口，上命长孙晟将五万人于朔州筑大利城以处之。时安义公主已卒，复使晟持节送宗女义成公主以妻之。\u003cbr/\u003e\u003cbr/\u003e     晟奏：“染干部落，归者益众，虽在长城之内，犹被雍虞闾抄掠，不得宁居。请徙五原，以河为固，于夏、胜两州之间，东西至河，南北四百里，掘为横堑，令处其内，使得任情畜牧。”上从之。\u003cbr/\u003e\u003cbr/\u003e     又令上柱国赵仲卿屯兵二万为启民防达头，代州总管韩洪等将步骑一万镇恒安。达头骑十万来寇，韩洪军大败，仲卿自乐宁镇邀击，斩首虏千馀级。\u003cbr/\u003e\u003cbr/\u003e     帝遣越公杨素出灵州，行军总管韩僧寿出庆州。太平公史万岁出燕州，大将军武威姚辩出河州，以击都蓝。师未出塞，十二月，乙未，都蓝为部下所杀，达头自立为步迦可汗，其国大乱。长孙晟言于上曰：“今官军临境，战数有功，虏内自携离，其主被杀，乘此招抚，可以尽降。请遣染干部下分道招慰。”上从之。降者甚众。","cnt":0,"sort":6630190,"author":"司马光","prev":"6630189.html","next":"6630191.html","book_title":"资治通鉴","updateTimeFmt":"2024-03-28 17:25:38","category":"都市小说"}