{"id":0,"code":"6630181.html","title":"第458章 (2)","latest_chapter_name":"正文 第800章 (3)","xiao_shuo_code":"9226","content":"\u003cbr/\u003e\u003cbr/\u003e    隋主既立，待突厥礼薄，突厥大怨。千金公主伤其宗祀覆没，日夜言于沙钵略，请为周室复雠。沙钵略谓其臣曰：“我，周之亲也。今隋公自立而不能制，复何面目见可贺敦乎！”乃与故齐营州刺史高宝宁合兵为寇。隋主患之，敕缘边修保障，峻长城，命上柱国武威阴寿镇幽州，京兆尹虞庆则镇并州，屯兵数万以备之。\u003cbr/\u003e\u003cbr/\u003e     初，奉车都尉长孙晟送千金公主入突厥，突厥可汗爱其善射，留之竟岁，命诸子弟贵人与之亲友，冀得其射法。沙钵略弟处罗侯，号突利设，尤得众心，为沙钵略所忌，密托心腹阴与晟盟。晟与之游猎，因察山川形势，部众强弱，靡不知之。及突厥入寇，晟上书曰：“今诸夏虽安，戎虏尚梗，兴师致讨，未是其时，弃于度外，又相侵扰，故宜密运筹策，有以攘之。玷厥之于摄图，兵强而位下，外名相属，内隙已彰；鼓动其情，必将自战。又，处罗侯者，摄图之弟，奸多势弱，曲取众心，国人爱之，因为摄图所忌，其心殊不自安，迹示弥缝，实怀疑惧。又，阿波首鼠，介在其间，颇畏摄图，受其牵率，唯强是与，未有定心。今宜远交而近攻，离强而合弱。通使玷厥，说合阿波，则摄图回兵，自防右地。又引处罗，遣连奚、靑则摄图分众，还备左方。首尾猜嫌，腹心离阻，十数年后，乘衅讨之，必可一举而空其国矣。”帝省表，大悦，因召与语。晟复口陈形势，手画山川，写其虚实，皆如指掌，帝深嗟异，皆纳用之。遣太仆元晖出伊吾道，诣达头，赐以狼头纛。达头使来，引居沙钵略使上。以晟为车骑将军，出黄龙道，赍币赐奚、靑、契丹，遣为乡导，得至处罗侯所，深布心腹，诱之内附。反间既行，果相猜贰。\u003cbr/\u003e\u003cbr/\u003e     始兴王叔陵，太子之次弟也，与太子异母，母曰彭贵人。叔陵为江州刺史，性苛刻狡险。新安王伯固，以善谐谑，有宠于上及太子；叔陵疾之，阴求其过失，欲中之以法。叔陵入为扬州刺史，事务多关涉省阁，执事承意顺旨，即讽上进用之；微致违忤，必抵以大罪，重者至殊死。伯固惮之，乃谄求其意。叔陵好发古冢，伯固好射雉，常相从郊野，大相款狎，因密图不轨。伯固为侍中，每得密语，必告叔陵。\u003cbr/\u003e\u003cbr/\u003e     太建十四年壬寅，公元五八二年春，正月，己酉，上不豫，太子与始兴王叔陵、长沙王叔坚并入侍疾。叔陵阴有异志，命典药吏曰：“切药刀甚钝，可砺之！”甲寅，上殂。仓猝之际，叔陵命左右于外取剑。左右弗悟，取朝服木剑以进，叔陵怒。叔坚在侧，闻之，疑有变，伺其所为。乙卯，小敛。太子哀哭俯伏。叔陵抽剉药刀斫太子，中项，太子闷绝于地；母柳皇后走来救之，又斫后数下。乳媪吴氏自后掣其肘，太子乃得起；叔陵持太子衣，太子自奋得免。叔坚手扼叔陵，夺去其刀，仍牵就柱，以其褶袖缚之。时吴媪已扶太子避贼，叔坚求太子所在，欲受生杀之命。叔陵多力，奋袖得脱，突走出云龙门，驰车还东府，召左右断青溪道，赦东城囚以充战士，散金帛赏赐；又遣人往新林追其所部兵；仍自被甲，著白布帽，登城西门招募百姓；又召诸王将帅，莫有至者，唯新安王伯固单马赴之，助叔陵指挥。叔陵兵可千人，欲据城自守。\u003cbr/\u003e\u003cbr/\u003e     时众军并缘江防守，台内空虚。叔坚白柳后，使太子舍人河内司马申，以太子命召右卫将军萧摩诃入见受敕，帅马步数百趣东府，屯城西门。叔陵惶恐，遣记室韦谅送其鼓吹与摩诃，谓之曰：“事捷，必以公为台鼎。”摩诃绐报之曰：“须王心膂节将自来，方敢从命。”步陵遣其所亲戴温、谭骐诣摩诃，摩诃执以送台，斩其首，徇东城。\u003cbr/\u003e\u003cbr/\u003e     叔陵自知不济，入内，沉其妃张氏及宠妾七人于井，帅步骑数百自小航渡，欲趣新林，乘舟奔隋。行至白杨路，为台军所邀。伯固见兵至，旋避入巷，叔陵驰骑拔刃追之，伯固复还，叔陵部下多弃甲溃去。摩诃马容陈智深迎刺叔陵，僵仆，陈仲华就斩其首，伯固为乱兵所杀，自寅至巳乃定。叔陵诸子并赐死，伯固诸子宥为庶人。韦谅及前衡阳内史彭暠、咨议参军兼记室郑信、典签俞公喜并伏诛。暠，叔陵舅也。信、谅有宠于叔陵，常参谋议。谅，粲之子也。\u003cbr/\u003e\u003cbr/\u003e     丁巳，太子即皇帝位，大赦。\u003cbr/\u003e\u003cbr/\u003e     辛酉，隋置河北道行台于并州，以晋王广为尚书令；置西南道行台于益州，以蜀王秀为尚书令。隋主惩周氏孤弱而亡，故使二子分莅方面。以二王年少，盛选贞良有才望者为之僚佐；以灵州刺史王韶为并省右仆射，鸿胪卿赵郡李雄为兵部尚书，左武卫将军朔方李彻总晋王府军事，兵部尚书元岩为益州总管府长史。王韶、李雄、元岩俱有骨鲠名，李彻前朝旧将，故用之。\u003cbr/\u003e\u003cbr/\u003e     初，李雄家世以学业自通，雄独习骑射。其兄子旦让之曰：“非士大夫之素业也。”雄曰：“自古圣贤，文武不备而能成其功业者鲜矣。雄虽不敏，颇观前志，但不守章句耳。既文且武，兄何病焉！”及将如并省，帝谓雄曰：“吾儿更事未多，以卿兼文武才，吾无北顾之忧矣！”\u003cbr/\u003e\u003cbr/\u003e     二王欲为奢侈非法，韶、岩辄不奉教，或自锁，或排阁切谏。二王甚惮之，每事咨而后行，不敢违法度。帝闻而赏之。\u003cbr/\u003e\u003cbr/\u003e     又以秦王俊为河南道行台尚书令、洛州刺史，领关东兵。\u003cbr/\u003e\u003cbr/\u003e     癸亥，以长沙王叔坚为骠骑将军、开府仪同三司、扬州刺史；萧摩诃为车骑将军、南徐州刺史，封绥远公，始兴王叔陵家金帛累巨万，悉以赐之。以司马申为中书通事舍人。\u003cbr/\u003e\u003cbr/\u003e     乙丑，尊皇后为皇太后。时帝病创，卧承香殿，不能听政。太后居柏梁殿，百司众务，皆决于太后，帝创愈，乃归政焉。\u003cbr/\u003e\u003cbr/\u003e     丁卯，封皇弟叔重为始兴王，奉昭烈王祀。\u003cbr/\u003e\u003cbr/\u003e     隋元景山出汉口，遣上开府仪同三司邓孝儒将卒四千攻甑山。镇将军陆纶以舟师救之，为孝儒所败；涢口、甑山、沌阳守将皆弃城走。戊辰，遣使请和于隋，归其胡墅。\u003cbr/\u003e\u003cbr/\u003e     己巳，立妃沈氏为皇后。辛未，立皇弟叔俨为寻阳王，叔慎为岳阳王，叔达为义阳王，叔能为巴山王，叔虞为武昌王。隋高飃奏，礼不伐丧；二月，己丑，隋主诏飃等班师。\u003cbr/\u003e\u003cbr/\u003e     三月，己巳，以尚书左仆射晋安王伯恭为湘州刺史，永阳王伯智为尚书仆射。\u003cbr/\u003e\u003cbr/\u003e     夏，四月，庚寅，隋大将军韩僧寿破突厥于鸡头山，上柱国李充破突厥于河北山。\u003cbr/\u003e\u003cbr/\u003e     丙申，立皇子永康公胤为太子。胤，孙姬之子也，沈后养以为子。\u003cbr/\u003e\u003cbr/\u003e     五月，己未，高宝宁引突厥寇隋平州，突厥悉发五可汗控弦之士四十万入长城。\u003cbr/\u003e\u003cbr/\u003e     壬戌，隋任穆公于翼卒。\u003cbr/\u003e\u003cbr/\u003e     甲子，隋更命传国玺曰“受命玺”。\u003cbr/\u003e\u003cbr/\u003e     六月，甲申，隋遣使来吊。\u003cbr/\u003e\u003cbr/\u003e     乙酉，隋上柱国李光败突厥于马邑。突厥又寇兰州，凉州总管贺娄子干败之于可洛峺。\u003cbr/\u003e\u003cbr/\u003e     隋主嫌长安城制度狭小，又宫内多妖异。纳言苏威劝帝迁都，帝以初受命，难之；夜，与威及高飃共议。明旦，通直散骑庾季才奏曰：“臣仰观乾象，俯察图记，必有迁都之事。且汉营此城，将八百岁，水皆咸卤，不甚宜人。愿陛下协天人之心，为迁徙之计。”帝愕然，谓飃、威曰：“是何神也！”太师李穆亦上表请迁都。帝省表曰：“天道聪明，已有征应；太师人望，复抗此请；无不可矣。”丙申，诏高飃等创造新都于龙首山。以太子左庶子宇文恺有巧思，领营新都副监。恺，忻之弟也。\u003cbr/\u003e\u003cbr/\u003e     秋，七月，辛未，大赦。\u003cbr/\u003e\u003cbr/\u003e     九月，丙午，设无碍大会于太极殿，舍身及乘舆御服。大赦。\u003cbr/\u003e\u003cbr/\u003e     丙午，以长沙王叔坚为司空，将军、刺史如故。\u003cbr/\u003e\u003cbr/\u003e     冬，十月，癸酉，隋太子勇屯兵咸阳以备突厥。\u003cbr/\u003e\u003cbr/\u003e     十二月，丙子，隋命新都曰大兴城。\u003cbr/\u003e\u003cbr/\u003e     乙酉，隋遣沁源公虞庆则屯弘化以备突厥。\u003cbr/\u003e\u003cbr/\u003e     行军总管达奚长儒将兵二千，与突厥沙钵略可汗遇于周槃，沙钵略有众十余万，军中大惧。长儒神色慷慨，且战且行，为虏所冲突，散而复聚，四面抗拒。转斗三日，昼夜凡十四战，五兵咸尽。士卒以拳殴之，手皆骨见，杀伤万计。虏气稍夺，于是解去。长儒身被五疮，通中者二；其战士死伤者什八九。诏以长儒为上柱国，馀勋回授一子。\u003cbr/\u003e\u003cbr/\u003e     时柱国冯昱屯乙弗泊，兰州总管叱列长叉守临洮，上柱国李崇屯幽州，皆为突厥所败。于是突厥纵兵自木硖、石门两道入寇，武威、天水、安定、金城、上郡、弘化、延安，六畜咸尽。\u003cbr/\u003e\u003cbr/\u003e     沙钵略更欲南入，达头不从，引兵而去。长孙晟又说沙钵略之子染干诈告沙钵略曰：“铁勒等反，欲袭其牙。”沙钵略惧，回兵出塞。\u003cbr/\u003e\u003cbr/\u003e     隋主既立，待遇梁主，恩礼弥厚。是岁，纳梁主女为晋王妃，又欲以其子玚尚兰陵公主。由是罢江陵总管，梁主始得专制其国。\u003cbr/\u003e\u003cbr/\u003e     长城公上\u003cbr/\u003e\u003cbr/\u003e     至德元年癸卯、公元五八三年春，正月，庚子，隋将入新都，大赦。\u003cbr/\u003e\u003cbr/\u003e     壬寅，大赦，改元。\u003cbr/\u003e\u003cbr/\u003e     初，上病创，不能视事，政无大小，皆决于长沙王叔坚，权倾朝廷。叔坚颇骄纵，上由是忌之。都官尚书山阴孔范，中书舍人施文庆，皆恶叔坚而有宠于上，日夕求其短，构之于上。上乃即叔坚骠骑将军本号，用三司之仪，出为江州刺史。以祠部尚书江总为吏部尚书。\u003cbr/\u003e\u003cbr/\u003e     癸卯，立皇子深为始安王。\u003cbr/\u003e\u003cbr/\u003e     二月，己巳朔，日有食之。\u003cbr/\u003e\u003cbr/\u003e     癸酉，遣兼散骑常侍贺彻等聘于隋。\u003cbr/\u003e\u003cbr/\u003e     突厥寇隋北边。\u003cbr/\u003e\u003cbr/\u003e     癸巳，葬孝宣皇帝显宁陵，庙号高宗。\u003cbr/\u003e\u003cbr/\u003e     右卫将军兼中书通事舍人司马申既掌机密，颇作威福，多所谮毁。能候人主颜色，有忤己者，必以微言谮之；附已者，因机进之。是以朝廷内外，皆从风而靡。\u003cbr/\u003e\u003cbr/\u003e     上欲用侍中、吏部尚书毛喜为仆射，申恶喜强直，言于上曰：“喜，臣之妻兄，高宗时称陛下有酒德，请逐去宫臣，陛下宁忘之邪？”上乃止。","cnt":0,"sort":6630181,"author":"司马光","prev":"6630180.html","next":"6630182.html","book_title":"资治通鉴","updateTimeFmt":"2024-03-28 17:25:38","category":"都市小说"}