{"id":0,"code":"6629999.html","title":"第276章 (1)","latest_chapter_name":"正文 第800章 (3)","xiao_shuo_code":"9226","content":"\u003cbr/\u003e\u003cbr/\u003e    晋纪二十九（起强圉大渊献，尽重光单阏，凡五年）\u003cbr/\u003e\u003cbr/\u003e     列宗孝武皇帝中之下\u003cbr/\u003e\u003cbr/\u003e     太元十二年丁亥，公元三八七年春，正月，乙巳，以朱序为青，兖二州刺史，代谢玄镇彭城；序求镇淮阴，许之。以玄为会稽内史。\u003cbr/\u003e\u003cbr/\u003e     丁未，大赦。\u003cbr/\u003e\u003cbr/\u003e     燕主垂观兵河上，高阳王隆曰：“温详之徒，皆白面儒生，乌合为群，徒恃长河以自固，若大军济河，必望旗震坏，不待战也。”垂从之。戊午，遣镇北将军兰汗、护军将军平幼于碻磝西四十里济河，隆以大众陈于北岸。温攀、温楷果走趣城，平幼追击，大破之。详夜将妻子奔彭城，其众三万馀户皆降于燕。垂以太原王楷为兖州刺史，镇东阿。\u003cbr/\u003e\u003cbr/\u003e     初，垂在长安，秦王坚尝与之交手语，垂出，冗从仆射光祚言于坚曰：“陛下颇疑慕容垂乎？垂非久为人下者也。”坚以告垂。及秦主丕自邺奔晋阳，祚与黄门侍郎封孚、巨鹿太守封劝皆来奔。劝，弈之子也。垂之再围邺也，秦故臣西河朱肃等各以其众来奔。诏以祚等为河北诸郡太守，皆营于济北、濮阳，羁属温详；详败，俱诣燕军降。垂赦之，抚待如旧。垂见光祚，流涕沾衿，曰：“秦主待我深，吾事之亦尽；但为二公猜忌，吾惧死而负之，每一念之，中宵不寐。”祚亦悲恸。垂赐祚金帛，祚固辞，垂曰：“卿犹复疑邪？”诈曰：“臣昔者惟知忠于所事，不意陛下至今怀之，臣敢逃其死？”祚曰：“此乃卿之忠，固吾求也，前言戏之耳”。待之弥厚，以为中常侍。\u003cbr/\u003e\u003cbr/\u003e     翟辽遣其子钊寇陈、颍，朱序遣将军秦膺击走之。\u003cbr/\u003e\u003cbr/\u003e     秦主登立妃毛氏为皇后，勃海王懿为太弟。后，兴之女也。遣使拜东海王纂为使持节、都督中外诸军事、太师、领大司马，封鲁王，纂弟师奴为抚军大将军、并州牧，封朔方公。纂怒谓使者曰：“勃海王，先帝之子，南安王何以不立而自立乎？”长史王旅谏曰：“南安已立，理无中改；今寇虏未灭，不可宗室之中自为仇敌也。”纂乃受命。于是卢水胡彭沛谷、屠各董成、张龙世、新平羌雷恶地等皆附于篡，有众十馀万。\u003cbr/\u003e\u003cbr/\u003e     后秦主苌徙秦州豪杰三万户于安定。\u003cbr/\u003e\u003cbr/\u003e     初，安次人齐涉聚众八千馀家据新栅，降燕，燕主垂拜涉魏郡太守。既而复叛，连张愿，愿自帅万馀人进屯祝阿之瓮口，招翟辽，共应涉。\u003cbr/\u003e\u003cbr/\u003e     高阳王隆言于垂曰：“新栅坚固，攻之未易猝拔。若久顿兵于其城下，张愿拥帅流民，西引丁零，为患方深。愿众虽多，然皆新附，未能力斗。因其自至，宜先击之。愿父子恃其骁勇，必不肯避去，可一战擒也。愿破，则涉自不能存矣。”垂从之。\u003cbr/\u003e\u003cbr/\u003e     二月，遣范阳王德、陈留王绍、龙骧将军张崇帅步骑二万会隆击愿。军至斗城，去瓮口二十馀里，解鞍顿息。愿引兵奄至，燕人惊遽，德军退走，隆勒兵不动。愿子龟出冲陈，隆遣左右王末逆击，斩之。隆徐进战，愿兵乃退。德行里馀，复速兵还，与隆合，谓隆：“贼气方锐，宜且缓之。”隆曰：“愿乘人不备，宜得大捷；而吾士卒皆以悬隔河津，势迫之故，人思自战，故能却之。今贼不得利，气竭势衰，皆有进退之志，不能齐奋，宜亟待击之。”德曰：“吾唯卿所为耳。”遂进，战于瓮口，大破之，斩首七千八百级，愿脱身保三布口。燕人进军历城，青、兖、徐州郡县壁垒多降。垂以陈留王绍为青州刺史，镇历地。德等还师，新栅人冬鸾执涉送之。垂诛涉父子，馀悉原之。\u003cbr/\u003e\u003cbr/\u003e     三月，秦主登以窦冲为南秦州牧，杨定为益州牧，杨壁为司空、梁州牧，乞伏国仁为大将军、大单于、苑川王。\u003cbr/\u003e\u003cbr/\u003e     燕上谷人王敏杀太守封戢，代郡人许谦逐太守贾闰，各以郡附刘显。\u003cbr/\u003e\u003cbr/\u003e     燕乐浪王温为尚书右仆射。\u003cbr/\u003e\u003cbr/\u003e     夏，四月，戊辰，尊帝母李氏为皇太妃，仪服如太后。后秦征西将军姚硕德为杨定所逼，退过泾阳。定与秦鲁王纂共攻之，战于泾阳，硕德大败。后秦主苌自阴密救之，纂退屯敷陆。\u003cbr/\u003e\u003cbr/\u003e     燕主垂自碻磝还中山，慕容柔、慕容盛、慕容会来自长子。庚辰，垂为之大赦。垂问盛：“长子人情如何？为可取乎？”盛曰：“西军扰扰，人有东归之志，陛下唯当修仁政以俟之耳。若大国一临，必投戈而来，若孝子之归慈父也。”垂悦。癸未，封柔为阳平王，盛为长乐公，会为清河公。\u003cbr/\u003e\u003cbr/\u003e     高平人翟畅执太守徐含远，以郡降翟辽。燕主垂谓诸将曰：“辽以一城之众，返覆三国之间，不可不讨。”五月，以章武王宙监中外诸军事，辅太子宝守中山，垂自帅诸将南攻辽，以太原王楷为前锋都督。辽众皆燕、赵之人，闻楷至，皆曰：“太原王子，吾之父母也！”相遇归之。辽惧，遣使请降。垂以辽为徐州牧，封河南公；前至黎阳，受降而还。\u003cbr/\u003e\u003cbr/\u003e     井陉人贾鲍，招引北山丁零翟遥等五千馀人，夜袭中山，隐其外郭。章武王宙以奇兵出其外，太子宝鼓噪于内。合击，大破之，尽俘其众，唯遥、鲍单马走免。\u003cbr/\u003e\u003cbr/\u003e     刘显地广兵强，雄于北方。会其兄弟乖争，魏长史张兖言于魏王珪曰：显志在并吞，今不乘其内溃而取之，必为后患。然吾不能独克，请与燕共攻之。珪从之，复遣安同乞师于燕。\u003cbr/\u003e\u003cbr/\u003e     诏征会稽处士载逵，逵累辞不就；郡县敦逼不已，逵逃匿于吴。谢玄上疏曰：“逵自求其志，今王命未回，将罹风霜之患。陛下既已爱而器之，亦宜使其身名并存；请绝召命。”帝许之。逵，之兄也。\u003cbr/\u003e\u003cbr/\u003e     秦主登以其兄同成为司徒、守尚书令，封颍川王；弟广为中书监，封安成王；子崇为尚书左仆射，封东平王。\u003cbr/\u003e\u003cbr/\u003e     燕主垂自黎阳还中山。\u003cbr/\u003e\u003cbr/\u003e     吴深杀燕清河太守丁国，章武人王祖杀太守白钦，勃海人张申据高城以叛；燕主垂命乐浪王温讨之。\u003cbr/\u003e\u003cbr/\u003e     苑川王国仁帅骑三万袭鲜卑大人密贵、裕苟、提伦三部于六泉。秋，七月，与没弈干、金熙战于渴浑川。没弈干、金熙大败，三部皆降。\u003cbr/\u003e\u003cbr/\u003e     秦主登军于瓦亭，后秦主苌攻彭沛谷堡，拔之，谷奔杏城。苌还阴密，以太子兴镇长安。\u003cbr/\u003e\u003cbr/\u003e     燕赵王麟讨王敏于上谷，斩之。\u003cbr/\u003e\u003cbr/\u003e     刘卫辰献马于燕，刘显掠之。燕主垂怒，遣太原王楷将兵助赵王麟击显，大破之。显奔马邑西山，魏王引兵会麟击显于弥泽，又破之。显奔西密，麟悉收其部众，获马牛羊以千万数。\u003cbr/\u003e\u003cbr/\u003e     吕光将彭晃，徐炅攻张大豫于临洮，破之。大豫奔广武，王穆奔建康。八月，广武人执大豫送姑臧，斩之。穆袭据酒泉，自称大将军、凉州牧。\u003cbr/\u003e\u003cbr/\u003e     辛巳，立皇子德宗为太子，大赦。\u003cbr/\u003e\u003cbr/\u003e     燕主垂立刘显弟可泥为乌桓王，以抚其众，徙八千馀落于中山。\u003cbr/\u003e\u003cbr/\u003e     秦冯翊太守兰椟帅众二万自频阳入和宁，与鲁王纂谋攻长安。纂弟师奴劝纂称尊号，纂不从。师奴杀纂而代之，椟遂与师奴绝。西燕主永攻椟，椟遣使请救于后秦。后秦主苌欲自救之，尚书令姚昮，左仆射尹纬曰：“苻登近在瓦亭，将乘虚袭吾后。”苌曰：“苻登众盛，非旦夕可制；登迟重少决，必不能轻军深入。比两月间，吾必破贼而返，登虽至，无能为也。”九月，苌军于泥源。师奴逆战，大败，亡奔鲜卑。后秦尽收其众，屠各董成等皆降。\u003cbr/\u003e\u003cbr/\u003e     秦主登进据胡空堡，戎、夏归之者十馀万。\u003cbr/\u003e\u003cbr/\u003e     冬，十月，翟辽复叛燕，遣兵与王祖、张申寇抄清河、平原。\u003cbr/\u003e\u003cbr/\u003e     后秦主苌进击西燕主永于河西，永走。兰椟复列兵拒守，苌攻之，十二月，禽椟，遂如杏城。\u003cbr/\u003e\u003cbr/\u003e     后泰姚方成攻秦雍州刺史徐嵩垒，拔之，执嵩而数之。嵩骂曰：“汝姚苌罪当万死，苻黄眉欲斩之，先帝止之。授任内外，荣宠极矣。曾不如犬马识所养之恩，亲为大逆。汝羌辈岂可以人理期也！何不速杀我，早见先帝取姚苌于地下治之！”方成怒，三斩嵩，悉坑其士卒，以妻子赏军。后秦主苌掘秦主坚尸，鞭挞无数，剥衣倮形，荐之以棘，坎土而埋之。\u003cbr/\u003e\u003cbr/\u003e     凉州大饥，米斗直钱五百，人相食，死者太半。\u003cbr/\u003e\u003cbr/\u003e     吕光西平太守康宁自称匈奴王，杀河湟太守强禧以叛。张掖太守彭晃亦叛，东结康宁，西通王穆。光欲自击晃，诸将皆曰：“今康宁在南，伺衅而动。若晃、穆未诛，康宁复至，进退狼狈，势必大危。”光曰：“实如卿言。然我今不往，是坐待其来也。若三寇连兵，东西交至，则城外皆非吾有，大事去矣。今晃初叛，与宁、穆情契未密，出其仓猝，取之差易耳。”乃自帅骑三万，倍道兼行。既至，攻之二旬，拔其城，诛晃。\u003cbr/\u003e\u003cbr/\u003e     初，王穆起兵，遣使招敦煌处士郭瑀，运粟三万石以饷之。穆以瑀为太府左长史、军师将军，嘏为敦煌太守。既而穆听谗言，引兵攻嘏，瑀谏不听，出城大哭，举手谢城曰：“吾不复见汝矣！”还而引被覆面，不与人言，不食而卒。吕光闻之，曰：“二虏相攻，此成擒也，不可以惮屡战之劳而失永逸之机也。”遂帅步骑二万攻酒泉，克之，进屯凉兴；穆引兵东还，未至，众溃，穆单骑走，髐马令郭文斩其首送之。\u003cbr/\u003e\u003cbr/\u003e     太元十三年戊子，公元三八八年春，正月，康乐献武公谢玄卒。\u003cbr/\u003e\u003cbr/\u003e     二月，秦主登军朝那，后秦主苌军武都。\u003cbr/\u003e\u003cbr/\u003e     翟辽遣司马眭琼诣燕谢罪；燕主垂以其数反覆，斩琼以绝之。辽乃自称魏天王，改元建光，置百官。\u003cbr/\u003e\u003cbr/\u003e     燕青州刺史陈留王绍为平原太守辟闾浑所逼，退屯黄巾固。燕主垂更以绍为徐州刺史。浑，蔚之子也。因苻氏乱，据齐地来降。\u003cbr/\u003e\u003cbr/\u003e     三月，乙亥，燕主垂以太子宝录尚书事，授之以政，自总大纲而已。\u003cbr/\u003e\u003cbr/\u003e     燕赵麟击许谦，破之，谦奔西燕。遂废代郡，悉徙其民于龙城。\u003cbr/\u003e\u003cbr/\u003e     吕光之定凉州也，杜进功居多。光以为武威太守，贵宠用事，群僚莫及。光甥石聪自关中来，光问之曰：“中州人言我为政何如？”聪曰：“但闻有杜进耳，不闻有舅。”光由是忌进而杀之。\u003cbr/\u003e\u003cbr/\u003e     光与群寮宴，语及政事，参军京兆段业曰：“明公用法太峻。”光曰：“吴起无恩而楚强，商殃严刑而秦兴。”业曰：“起丧其身，鞅亡其家，皆残酷之致也。明公方开建大业，景行尧、舜，犹惧不济，乃慕起、鞅之为治，岂此州士女所望哉？”光改容谢之。\u003cbr/\u003e\u003cbr/\u003e     夏，四月，戊午，以朱序为都督司、雍、梁、秦四州诸军事、雍州刺史，戍洛阳。以谯王恬代为都督兖、冀、幽、并诸军事、青、兖二州刺史。\u003cbr/\u003e\u003cbr/\u003e     苑川王国仁破鲜卑越质叱黎于平襄，获其子诘归。\u003cbr/\u003e\u003cbr/\u003e     丁亥，燕主垂立夫人段氏为皇后，以太子宝领大单于。段氏，右光禄大夫仪之女；其妹适范阳王德。仪，宝之舅也。追谥前妃段氏为成昭皇后。\u003cbr/\u003e\u003cbr/\u003e     五月，秦太弟懿卒，谥曰献哀。\u003cbr/\u003e\u003cbr/\u003e     翟辽徙屯滑台。\u003cbr/\u003e\u003cbr/\u003e     六月，苑川王乞伏国仁卒，谥曰宣烈，庙号烈祖。其子公府尚幼，群下推国仁弟乾归为大都督、大将军、大单于、河南王，大赦，改元太初。\u003cbr/\u003e\u003cbr/\u003e     魏王珪破库莫奚于弱落水南。秋，七月，库莫奚复袭魏营，珪又破之。库莫奚者，本属宇文部，与契丹同类而异种，其先皆为燕王皝所破，徙居松漠之间。\u003cbr/\u003e\u003cbr/\u003e     秦、后秦自春相持，屡战，互有胜负，至是各解归。关西豪杰以后秦久无成功，多去而附秦。\u003cbr/\u003e\u003cbr/\u003e     河南王乾归立其妻边氏为王后；置百官，仿汉制，以南川侯出连乞都为丞相，梁州刺史悌眷为御史大夫，金城边芮为左长史，东秦州刺史秘宜为右长史，武始翟勍为左司马，略阳王松寿为主簿，从弟轲弹为梁州牧，弟益州为秦州牧，屈眷为河州牧。\u003cbr/\u003e\u003cbr/\u003e     八月，秦主登立子崇为皇太子，弁为南安王，尚为北海王。\u003cbr/\u003e\u003cbr/\u003e     燕护军将军平幼会章武王宙讨吴深，破之，深走保绎幕。\u003cbr/\u003e\u003cbr/\u003e     魏王珪密有图燕之志，遣九原公仪奉使至中山，燕主垂诘之曰：“魏王何以不自来？”仪曰：“先王与燕并事晋室，世为兄弟，臣今奉使，于理未失。”垂曰：“吾今威加四海，岂得以昔日为比！”仪曰：“燕若不修德礼，欲以兵威自强，此乃将帅之事，非使臣所知也。”仪还，言于珪曰：“燕主衰老，太子暗弱，范阳王自负材气；非少主臣也。燕主既没，内难必作，于明乃可图也，今则未可。”珪善之。仪，珪母弟翰之子也。\u003cbr/\u003e\u003cbr/\u003e     九月，河南王乾归迁都金城。\u003cbr/\u003e\u003cbr/\u003e     张申攻广平，王祖攻乐陵；壬午，燕高阳王隆将兵讨之。\u003cbr/\u003e\u003cbr/\u003e     冬，十月，后秦主苌还安定。秦主登就食新平，帅众万馀围苌营，四面大哭；苌命营中哭以应之，登乃退。\u003cbr/\u003e\u003cbr/\u003e     十二月，庚子，尚书令南康襄公谢石卒。\u003cbr/\u003e\u003cbr/\u003e     燕太原王楷、赵王麟将兵会高阳王隆于合口，以击张申；王祖帅诸垒共救之，夜犯燕军，燕人逆击走之。隆欲追之，楷、麟曰：“王祖老贼，或诈走而设伏，不如俟明。”隆曰：“此白地群盗，乌合而来，徼幸一决，非素有约束，能壹其进退也。今失利而去，众莫为用；乘势追之，不过数里，可尽禽也。申之所恃，惟在于祖，祖破，则申降矣。”乃留楷、麟守申垒，隆与平幼分道击之，比明，大获而还，悬所获之首以示申。甲寅，申出降，祖亦归罪。\u003cbr/\u003e\u003cbr/\u003e     秦以颍川王同成为太尉。\u003cbr/\u003e\u003cbr/\u003e     太元十四年己丑，公元三八九年春，正月，燕以阳平王柔镇襄国。辽西王农在龙城五年，庶务修举，乃上表曰：“臣顷因征即镇，所统将士安逸积年，青、徐、荆、雍遗寇尚繁，愿时代还，展竭微效，生无馀力，没无遗恨，臣之志也。”庚申，燕主垂召农为侍中、司隶校尉。以高阳王隆为都督幽、平二州诸军事、征北大将军、幽州牧，建留台于龙城，以隆录留台尚书事。又以护军将军平幼为征北长史，散骑常侍封孚为司马，并兼留台尚书。隆因农旧规，修而广之，辽、碣由是遂安。\u003cbr/\u003e\u003cbr/\u003e     后秦主苌以秦战屡胜，谓得秦王坚之神助，亦于军中立坚像而祷之曰：“臣史襄敕臣复仇，新平之祸，臣行襄之命，非臣罪也。苻登，陛下疏属，犹欲复仇，况臣敢忘其兄乎？且陛下命臣以龙骧建业，臣敢违之？今为陛下立像，陛下勿追计臣过也。”秦主登升楼，遥谓苌曰：“为臣弑君，而立像求福，庸有益乎？”因大呼曰：“弑君贼姚苌何不自出？吾与汝决之！”苌不应。久之，以战未有利，军中每夜数惊，乃斩像首以送秦。\u003cbr/\u003e\u003cbr/\u003e     秦主登以河南王乾归为大将军、大单于、金城王。","cnt":0,"sort":6629999,"author":"司马光","prev":"6629998.html","next":"6630000.html","book_title":"资治通鉴","updateTimeFmt":"2024-03-28 17:25:38","category":"都市小说"}