{"id":0,"code":"6630033.html","title":"第310章 (2)","latest_chapter_name":"正文 第800章 (3)","xiao_shuo_code":"9226","content":"\u003cbr/\u003e\u003cbr/\u003e    魏主又以典东西部刘絜、门下奏事代人古弼、直郎徒河卢鲁元忠谨恭勤，使之给侍东宫，分典机要，宣纳辞令。太子聪明，有大度。群臣时奏所疑，帝曰：“此非我所知，当决之汝曹国主也。”\u003cbr/\u003e\u003cbr/\u003e     六月，壬申，以尚书仆射傅亮为中书监、尚书令，以领军将军谢晦领中书令，侍中谢方明为丹阳尹。方明善治郡，所至有能名；承代前人，不易其政，必宜改者，则以渐移变，使无迹可寻。\u003cbr/\u003e\u003cbr/\u003e     戊子，长沙景王道怜卒。\u003cbr/\u003e\u003cbr/\u003e     魏建义将军刁雍寇青州，州兵击破之。雍收散卒。走保大乡山。\u003cbr/\u003e\u003cbr/\u003e     秋，七月，己酉，葬武皇帝于初宁陵，庙号高祖。\u003cbr/\u003e\u003cbr/\u003e     河西王蒙逊遣前将军沮渠成都帅众一万，耀兵岭南，遂屯五涧。九月，秦王炽磐遣征北将军出连虔等骑六千击之。\u003cbr/\u003e\u003cbr/\u003e     初，魏主闻高祖克长安，大惧，遣使请和，自是每岁交聘不绝。及高祖殂，殿中将军沈范等奉使在魏，还，及河，魏主遣人追执之，议发兵取洛阳、虎牢、滑台。崔浩谏曰：“陛下不以刘裕歨起，纳其使贡，裕亦敬事陛下。不幸今死，遽乘丧伐之，虽得之，不足为美。且国家今日亦未能一举取江南也，而徒有伐丧之名，窃为陛下不取。臣谓宜遣人吊祭，存其孤弱，恤其凶灾，使义声布于天下，则江南不攻自服矣。况裕新死，党与未离，兵临其境，必相帅拒战，功不可必。不如缓之，待其强臣争权，变难必起，然后命将出帅，可以兵不疲劳，坐收淮北也。”魏主曰：“刘裕乘姚兴之死而灭之，今我乘裕丧而伐之，何为不可！”浩曰：“不然。姚兴死，诸子交争，故裕乘衅伐之。今江南无衅，不可比也。”魏主不从，假司空奚斤节，加晋兵大将军、行扬州刺史，使督宋兵将军、交州刺史周几、吴兵将军、广州刺史公孙表同入寇。\u003cbr/\u003e\u003cbr/\u003e     乙巳，魏主如南宫，遂如广宁。\u003cbr/\u003e\u003cbr/\u003e     辛亥，魏人筑平城外郭，周围三十二里。\u003cbr/\u003e\u003cbr/\u003e     魏主如乔山，遂东如幽州。冬，十月，甲戌，还宫。魏军将发，公卿集议于监国之前，以先攻城与先略地。奚斤欲先攻城，崔浩曰：“南人长于守城，昔苻氏攻襄阳，经年不拔。今以大兵坐攻小城，若不时克，挫伤军势，敌得徐严而来，我怠彼锐，此危道也。不如分军抡地，至淮为限，列置守宰，收敛租谷，则洛阳、滑台、虎牢更在军北，绝望南救，必沿河东走；不则为囿中之物，何忧其不获也！”公孙表固请攻城，魏主从之。于是奚斤等帅步骑二万，济河，营于滑台之东。\u003cbr/\u003e\u003cbr/\u003e     时司州刺史毛德祖戍虎牢，东郡太守王景度告急于德祖，德祖遣司马翟广等将步骑三千救之。\u003cbr/\u003e\u003cbr/\u003e     先是，司马楚之聚众在陈留之境，闻魏兵济河，遣使迎降。魏以楚之为征南将军、荆州刺史，使侵扰北境。德祖遣长社令王法政将五百人戍邵陵，将军刘怜将二百骑戍雍丘以备之。楚之引兵袭怜，不克。会台送军资，怜出迎之，酸枣民王玉驰以告魏。丁酉，魏尚书滑稽引兵袭仓垣，兵吏悉逾城走，陈留太守冯翊严棱诣斤降。魏以王玉为陈留太守，给兵守仓垣。\u003cbr/\u003e\u003cbr/\u003e     奚斤等攻滑台，不拔，求益兵。魏主怒，切责之；壬辰，自将诸国兵五万馀人南出天关，逾恒岭，为斤等声援。\u003cbr/\u003e\u003cbr/\u003e     秦出连虔与河西沮渠成都战，禽之。\u003cbr/\u003e\u003cbr/\u003e     十一月，魏太子焘将兵出屯塞上，使安定王弥与安同居守。\u003cbr/\u003e\u003cbr/\u003e     庚戌，奚斤等急攻滑台，拔之。王景度出走；景度司马阳瓒为魏所执，不降而死。魏主以成皋侯苟儿为兖州刺史，镇滑台。\u003cbr/\u003e\u003cbr/\u003e     斤等进击翟广等于土楼，破之，乘胜进逼虎牢；毛德祖与战，屡破之。魏主别遣黑槊将军于栗磾将三千人屯河阳，谋取金墉，德祖遣振威将军窦晃等缘河拒之。十二月，丙戌，魏主至冀州，遣楚兵将军、徐州刺史叔孙建将兵自平原济河，徇青、兖。豫州刺史刘粹遣治中高道瑾将步骑五百据项城，徐州刺史王仲德将兵屯湖陆。于栗磾济河，与奚斤并力攻窦晃等，破之。\u003cbr/\u003e\u003cbr/\u003e     魏主遣中领军代人娥清、期思侯柔然闾大肥将兵七千人会周几、叔孙建南渡河，军于碻磝。癸未，兖州刺史徐琰弃尹卯南走，于是泰山、高平、金乡等郡皆没于魏。叔孙建等东入青州，司马爱之、季之先聚众于济东，皆降于魏。\u003cbr/\u003e\u003cbr/\u003e     戊子，魏兵逼虎牢，青州刺史东莞竺夔镇东阳城，遣使告急。\u003cbr/\u003e\u003cbr/\u003e     己丑，诏南兖州刺史檀道济监征讨诸军事，与王仲德共救之。庐陵王义真遣龙骧将军沈叔狸将三千人就刘粹，量宜赴援。秦王炽磐征秦州牧昙达为左丞相、征东大将军。\u003cbr/\u003e\u003cbr/\u003e     营阳王\u003cbr/\u003e\u003cbr/\u003e     景平元年癸亥，公元四二三年春，正月，己亥朔，大赦，改元。\u003cbr/\u003e\u003cbr/\u003e     辛丑，帝礼南郊。\u003cbr/\u003e\u003cbr/\u003e     魏于栗磾攻金墉，癸卯，河南太守王涓之弃城走。魏主以栗磾为豫州刺史，镇洛阳。\u003cbr/\u003e\u003cbr/\u003e     魏主南巡垣岳，丙辰，至邺。\u003cbr/\u003e\u003cbr/\u003e     己未，诏征豫章太守蔡廓为吏部尚书。廓谓傅亮曰：“选事若悉以见付，不论；不然，不能拜也。”亮以语录尚书徐羡之，羡之曰：“黄、散以下悉以委蔡，吾徒不复措怀；自此以上，故宜共参同异。”廓曰：“我不能为涂干木署纸尾！”遂不拜。干木，羡之小字也。选案黄纸，录尚书与吏部沿书连名，教训廓云然。\u003cbr/\u003e\u003cbr/\u003e     沈约论曰：蔡廓固辞铨衡，耻为志屈；岂不知选、录同体，义无偏断乎！良以主暗时难，不欲居通塞之任。远矣哉！\u003cbr/\u003e\u003cbr/\u003e     庚申，檀道济军于彭城。\u003cbr/\u003e\u003cbr/\u003e     魏叔孙建入临淄，所向城邑皆溃。竺夔聚民保东阳城，其不入城者，使各依据山险，芟夷禾稼。魏军至，无所得食。济南太守垣苗帅众依夔。\u003cbr/\u003e\u003cbr/\u003e     刁雍见魏主于邺，魏主曰：“叔孙建等入青州，民皆藏避，攻城不下。彼素服卿威信，今遣卿助之。”乃以雍为青州刺史，给雍骑，使行募兵以取青州。魏兵济河向青州者凡六万骑，刁雍募兵得五千人，抚慰士民，皆送租供军。\u003cbr/\u003e\u003cbr/\u003e     柔然寇魏边。二月，戊辰，魏筑长城，自赤城西至五原，延袤二千馀里，备置戍卒，以备柔然。\u003cbr/\u003e\u003cbr/\u003e     丁丑，太皇太后萧氏殂。\u003cbr/\u003e\u003cbr/\u003e     河西王蒙逊及吐谷浑王阿柴皆遣使入贡。庚辰，诏以蒙逊为都督凉、秦、河、沙四州诸军事、骠骑大将军、凉州牧、河西王；以阿柴为督塞表诸军事、安西将军、沙州刺史、浇河公。\u003cbr/\u003e\u003cbr/\u003e     三月，壬子，葬孝懿皇后于兴宁陵。\u003cbr/\u003e\u003cbr/\u003e     魏奚斤、公孙表等共攻虎牢，魏主自邺遣兵助之。毛德祖于城内穴地入七丈，分为六道，出魏围外；募敢死之士四百人，使参军范道基等帅之，从穴中出，掩袭其后。魏军惊忧，斩首数百级，焚其攻具而还。魏兵虽退散，随复更合，攻之益急。奚斤自虎牢将步骑三千，攻颍川太守李元德等于许昌，魏以颍川人庚龙为颍川太守，戍许昌。\u003cbr/\u003e\u003cbr/\u003e     毛德祖出兵与公孙表大战，从朝至晡，杀魏兵数百。会奚斤自许昌还，合击德祖，大破之，亡甲士一千馀人，复婴城自守。\u003cbr/\u003e\u003cbr/\u003e     魏主又遣万馀人从白沙渡河，屯濮阳南。\u003cbr/\u003e\u003cbr/\u003e     朝议以项城去魏不远，非轻军所抗，使刘粹召高道瑾还寿阳；若沈叔狸已进，亦宜且追。粹奏：“虏攻虎牢，未复南向，若遽摄军舍项城，则淮西诸郡无所凭依。沈叔狸已顿肥口，又不宜遽退。”时李元德帅散卒二百至项，刘粹使助高道瑾戍守，请宥其奔败之罪，朝议并许之。\u003cbr/\u003e\u003cbr/\u003e     乙己，魏主畋于韩陵山，遂如汲郡，至枋头。\u003cbr/\u003e\u003cbr/\u003e     初，毛德祖在北，与公孙表有旧。表有权略，德祖患之，乃与交通音问；密遣人说奚斤，云表与之连谋。每答表书，多所治定；表以书示斤，斤疑之，以告魏主。先是，表与太史令王亮少同营署，好轻侮亮；亮奏“表置军虎牢东，不得便地，故令贼不时灭。”魏主素好术数，以为然，积前后仇，使人夜就帐中缢杀之。\u003cbr/\u003e\u003cbr/\u003e     乙卯．魏主济自灵昌津，遂如东郡、陈留。","cnt":0,"sort":6630033,"author":"司马光","prev":"6630032.html","next":"6630034.html","book_title":"资治通鉴","updateTimeFmt":"2024-03-28 17:25:38","category":"都市小说"}