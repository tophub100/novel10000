{"id":0,"code":"6630403.html","title":"第680章 (3)","latest_chapter_name":"正文 第800章 (3)","xiao_shuo_code":"9226","content":"\u003cbr/\u003e\u003cbr/\u003e    以容管经略使张茵兼句当交州事。益海门镇兵满二万五千人，令茵进取安南。\u003cbr/\u003e\u003cbr/\u003e     二月，己巳，以刑部尚书、盐铁转运使李福同平章事、充西川节度使。\u003cbr/\u003e\u003cbr/\u003e     甲申，前西川节度使萧邺左迁山南西道观察使。\u003cbr/\u003e\u003cbr/\u003e     三月，丁酉，彗星出于娄，长三尺。己亥，司天监奏：“按《星经》，是名含誉，瑞星也。”上主大喜。请宣示中外，编诸史策。从之。\u003cbr/\u003e\u003cbr/\u003e     康承训至邕州，蛮寇益炽，诏发许、滑、青、汴、兖、郓、宣、润八道兵以授之。承训不设斥候，南诏帅群蛮近六万寇邕州，将入境，承训乃遣六道兵凡万人拒之，以獠为导，绐之。敌至，不设备，五道兵八千人皆没，惟天平军后一日至，得免。承训闻之，惶怖不知所为。节度副使李行素帅众治壕栅，甫毕，蛮军已合围。留四日，治攻具，将就，诸将请夜分道斫蛮营，承训不许，有天平小校再三力争，乃许之。小校将勇士三百，夜，缒而出，散烧蛮营，斩首五百馀级。蛮大惊，间一日，解围去。承训乃遣诸军数千追之，所杀虏不满三百级，皆溪獠胁从者。承训腾奏告捷，云大破蛮贼，中外皆贺。\u003cbr/\u003e\u003cbr/\u003e     夏，四月，以兵部侍郎、判户部萧置同平章事。置，复之孙也。\u003cbr/\u003e\u003cbr/\u003e     加康承训检校右仆射，赏破蛮之功也。自馀奏功受赏者，皆承训子弟亲昵，烧营将校不迁一级，由是军中怨怒，声流道路。\u003cbr/\u003e\u003cbr/\u003e     五月，敕：“徐州土风雄劲，甲士精强，比因罢节，颇多逃匿，宜令徐泗团练使选募军士三千人赴邕州防戍，待岭外事宁，即与代归。”\u003cbr/\u003e\u003cbr/\u003e     秋，七月，西川奏两林鬼主邀南诏蛮，败之，杀获甚众。保塞城使杜守连不从南诏，帅众诣黎州降。\u003cbr/\u003e\u003cbr/\u003e     岭南东道节度使韦宙具知康承训所为，以书白宰相。承训亦自疑惧，累表辞疾，乃以承训为右武卫大将军、分司，以容管经略使张茵为岭南西道节度使，复以容管四州别为经略使。时南诏知邕州空竭，不复入寇，茵久之不敢进军取安南。夏侯孜荐骁卫将军高骈代之，乃以骈为安南都护、本管经略招讨使，茵所将兵悉以授之。骈，崇文之孙也，世在禁军。骈颇读书，好谈今古，两军宦官多誉之，累廷右神策都虞候；党项叛，将禁兵万人戍长武，屡有功，迁秦州防御使，复有功，故委以安南。\u003cbr/\u003e\u003cbr/\u003e     冬，十一月，以门下侍郎、同平章事夏侯孜同平章事，充河东节度使。\u003cbr/\u003e\u003cbr/\u003e     壬寅，以翰林学士承旨、兵部侍郎路岩同平章事，时年三十六。\u003cbr/\u003e\u003cbr/\u003e     咸通六年乙酉，公元八六五年春，正月，丁已，始以懿安皇后配飨宪宗室。时王皞复为礼院检讨官，更申前议，朝廷竟从之。\u003cbr/\u003e\u003cbr/\u003e     诸道进私白者，闽中为多，故宦官多闽人。福建观察使杜宣猷每寒食遣吏分祭其先垅，宦官德之，庚申，以宣猷为宣歙观察使，时人谓之“敕使墓户”。\u003cbr/\u003e\u003cbr/\u003e     三月，中书侍郎、同平章事萧置薨。\u003cbr/\u003e\u003cbr/\u003e     夏，四月，以前东川节度使高璩为兵部侍郎、同平章事。璩，元裕之子也。\u003cbr/\u003e\u003cbr/\u003e     杨收建议，以“蛮寇积年未平，两河兵戍岭南冒瘴雾物故者什六七，请于江西积粟，募强弩三万人，以应接岭南，道近便，仍建节以重其权。”从之。五月，辛丑，置镇南军于洪州。\u003cbr/\u003e\u003cbr/\u003e     巂州刺史喻士珍贪狯，掠两林蛮以易金。南诏复寇巂州，两林蛮开门纳之，南诏尽杀戍卒，士珍降之。\u003cbr/\u003e\u003cbr/\u003e     壬寅，以桂管观察使严譶为镇南节度使。譶，震之从孙也\u003cbr/\u003e\u003cbr/\u003e     六月，高璩薨。\u003cbr/\u003e\u003cbr/\u003e     以御史大夫徐商为兵部侍郎、同平章事。\u003cbr/\u003e\u003cbr/\u003e     秋，七月，立皇子侃为郢王，俨为普王。\u003cbr/\u003e\u003cbr/\u003e     高骈治兵于海门，未进。监军李维周恶骈，欲去之，屡趣骈使进军。骈以五千人先济，约维周发兵应援。骈既行，维周拥馀众，不发一卒以继之。九月，骈至南定，峰州蛮众近五万，方获田，骈掩击，大破之，收其所获以食军。\u003cbr/\u003e\u003cbr/\u003e     冬，十二月，壬子，太皇太后郑氏崩。\u003cbr/\u003e\u003cbr/\u003e     咸通七年丙戌，公元八六六年春，二月，归义节度使张义潮奏北庭回鹘固俊克西州、北庭、轮台、清镇等城。\u003cbr/\u003e\u003cbr/\u003e     论恐热寓居廓州，纠合旁侧诸部，欲为边患，皆不从。所向尽为仇敌，无所容。仇人认告拓跋怀光于鄯州，怀光引兵击破之。\u003cbr/\u003e\u003cbr/\u003e     三月，戊寅，以河东节度使刘潼为西川节度使。初，南诏围巂州，东蛮浪稽部竭力助之，遂屠其城，卑笼部怨南诏杀其父兄，导忠武戍兵袭浪稽，灭之。南诏由是怨唐。南诏遣清平官董成等诣成都，节度使李福盛仪卫以见之。故事，南诏使见节度使，拜伏于庭，成等曰：“骠信已应天顺人，我见节度使当抗礼。”传言往返，自旦至日中不决。将士皆愤怒，福乃命捽而殴之，因械系于狱。刘潼到镇，释之，奏遣还国。诏召成等至京师，见于别殿，厚赐，劳而遣之。\u003cbr/\u003e\u003cbr/\u003e     成德节度使王绍懿，在镇十年，为政宽简，军民便之。疾病，召兄绍鼎之子都知兵马使景崇而告之曰：“吾兄以汝之幼，以军政授我。汝今长矣，我复以军政归汝。努力为之，上忠朝廷，下和邻藩，勿坠吾兄之业，汝之功也。”言竟而薨。\u003cbr/\u003e\u003cbr/\u003e     闰月，吐蕃寇邠宁，节度使薛弘宗拒却之。\u003cbr/\u003e\u003cbr/\u003e     夏，四月，辛巳，贬前西川节度使李福为蕲王傅。\u003cbr/\u003e\u003cbr/\u003e     五月，葬孝明皇后于景陵之侧，主祔别庙。\u003cbr/\u003e\u003cbr/\u003e     六月，魏博节度使何弘敬薨，军中立其子左司马全皞为留后。\u003cbr/\u003e\u003cbr/\u003e     以王景崇为成德留后。\u003cbr/\u003e\u003cbr/\u003e     南诏酋龙遣善阐节度使杨缉思助安南节度使段酋迁守交趾，以范昵些为安南都统，赵诺眉为扶邪都统。监陈敕使韦仲宰将七千人至峰州，高骈得以益其军，进击南诏，屡破之。捷奏至海门，李维周皆匿之，数月无声问。上怪之，以问维周，维周奏骈驻军峰州，玩寇不进。上怒，以右武卫将军王晏权代骈镇安南，召骈诣阙，欲重贬之。晏权，智兴之从子也。是月，骈大破南诏蛮于交趾，杀获甚众，遂围交趾城。\u003cbr/\u003e\u003cbr/\u003e     秋，七月，以何全皞为魏博留后。\u003cbr/\u003e\u003cbr/\u003e     冬，十月，甲申，以门下侍郎、同平章事杨收为宣歙观察使。收性侈靡，门吏僮奴多倚为奸利。杨玄价兄弟受方镇之赂，屡有请托，收不能尽从。玄价怒，以为叛己，故出之。\u003cbr/\u003e\u003cbr/\u003e     拓跋怀光以五百骑入廓州，生擒论恐热，先刖其足，数而斩之，传首京师。其部众东奔秦州，尚延心邀击，破之，悉奏迁于岭南。吐蕃由是衰绝，乞离胡君臣不知所终。\u003cbr/\u003e\u003cbr/\u003e     高骈围交趾十馀日，蛮困蹙甚，城且下，会得王晏权牒，已与李维周将大军发海门。骈即以军事授韦仲宰，与麾下百馀人北归。先是，仲宰遣小使王惠赞，骈遣小校曾衮入告交趾之捷。至海中，望见旌旗东来，问游船，云新经略使与监军也。二人谋曰：“维周必夺表留我。”乃匿于岛间，维周过，即驰诣京师。上得奏，大喜，即加骈检校工部尚书，复镇安南。骈至海门而还。\u003cbr/\u003e\u003cbr/\u003e     王晏权暗懦，动禀李维周之命；维周凶贪，诸将不为之用，遂解重围，蛮遁去者太半。骈至，复督励将士攻城，遂克之，杀段酋迁及土蛮为南诏乡导者朱道古，斩首三万馀级，南诏遁去。骈又破土蛮附南诏者二洞，诛其酋长，土蛮帅众归附者万七千人。\u003cbr/\u003e\u003cbr/\u003e     十一月，壬子，赦天下。诏安南、邕州、西川诸军各保疆域，勿复进攻南诏。委刘潼晓谕，如能更修旧好，一切不问。置静海军于安南，以高骈为节度使。自李涿侵扰群蛮，为安南患殆将十年，至是始平。骈筑安南城，周三千步，造屋四十馀万间。\u003cbr/\u003e\u003cbr/\u003e     十二月，黠戛斯遣将军乙支连几入贡，奏遣鞍马迎册立使及请亥年历日。\u003cbr/\u003e\u003cbr/\u003e     以成德留后王景崇为节度使。\u003cbr/\u003e\u003cbr/\u003e     上好音乐宴游，殿前供奉乐工常近五百人，每月宴设不减十馀，水陆皆备，听乐观优，不知厌倦，赐与动及千缗。曲江，昆明、灞浐、南宫、北苑、昭应、咸阳，所欲游幸即行，不待供置，有司常具音乐、饮食、幄帟，诸王立马以备陪从。每行幸，内外诸司扈从者十馀万人，所费不可胜纪。\u003cbr/\u003e\u003cbr/\u003e     咸通八年丁亥，公元八六七年春，正月，以魏博留后何全皞为节度使。\u003cbr/\u003e\u003cbr/\u003e     二月，归义节度使张义潮入朝，以为右神武统军，命其族子惟深守归义。\u003cbr/\u003e\u003cbr/\u003e     自安南至邕、广，海路多潜石覆舟，静海节度使高骈募工凿之，漕运无滞。\u003cbr/\u003e\u003cbr/\u003e     四川近边六姓蛮，常持两端，无寇则称效顺，有寇必为前锋。卑笼部独尽心于唐，与群蛮为仇，朝廷赐姓李，除为刺史。节度使刘潼遣将将兵助之，讨六姓蛮，焚其部落，斩首五千馀级。\u003cbr/\u003e\u003cbr/\u003e     乐工李可及善为新声，三月，上以可及为左威卫将军。曹确谏曰：“太宗定文武官六百馀员，谓房玄龄曰‘朕以待天下贤士，工商杂流，不可处也。’大和中，文宗欲以乐工尉迟璋为王府率，拾遗窦洵直谏，即改光州长史。乞以两朝故事，别除可及官。”不从。\u003cbr/\u003e\u003cbr/\u003e     夏，四月，上不豫，群臣希进见。\u003cbr/\u003e\u003cbr/\u003e     五月，丙辰，疏理天下系囚，非臣蠹不可赦者，皆递降一等。\u003cbr/\u003e\u003cbr/\u003e     秋，七月，壬寅，蕲王缉薨。\u003cbr/\u003e\u003cbr/\u003e     怀州民诉旱，刺史刘仁规揭榜禁之，民怒，相与作乱，逐仁规，仁规逃匿村舍。民入州宅，掠其家赀，登楼击鼓，久之乃定。\u003cbr/\u003e\u003cbr/\u003e     甲子，以兵部侍郎、充诸道盐铁转运等使、附马都尉于琮同平章事。\u003cbr/\u003e\u003cbr/\u003e     宣歙察使杨收过华岳庙，施衣物，使巫祈祷，县令诬以为收罪。右拾罪韦保衡复言，收前为相，除严譶江西节度使，受钱百万，又置造船务，人讼其侵隐。八月，庚寅，贬收端州司马。\u003cbr/\u003e\u003cbr/\u003e     九月，上疾瘳。\u003cbr/\u003e\u003cbr/\u003e     冬，十二月，信王忄丐薨。\u003cbr/\u003e\u003cbr/\u003e     加岭南东道节度使韦宙同平章事。","cnt":0,"sort":6630403,"author":"司马光","prev":"6630402.html","next":"6630404.html","book_title":"资治通鉴","updateTimeFmt":"2024-03-28 17:25:38","category":"都市小说"}