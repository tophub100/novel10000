{"id":0,"code":"6630371.html","title":"第648章 (3)","latest_chapter_name":"正文 第800章 (3)","xiao_shuo_code":"9226","content":"\u003cbr/\u003e\u003cbr/\u003e    东都西南接邓、虢，皆高山深林，民不耕种，专以射猎为生，人皆趫勇，谓之山棚。元膺设重购以捕贼。数日，有山棚鬻鹿，贼遇而夺之，山棚走召其侪类，且引官军共围之谷中，尽获之。按验，得其魁，乃中岳寺僧圆净，故尝为史思明将，勇悍过人，为师道谋，多买田于伊阙、陆浑之间，以舍山棚而衣食之。有訾嘉珍、门察者，潜部分以属圆净，圆净以师道钱千万，阳为治佛光寺，结党定谋，约令嘉珍等窃发城中，圆净举火于山中，集二县山棚入城助之。圆净时年八十馀，捕者既得之，奋锤击其胫，不能折。圆净骂曰：“鼠子，折人胫且不能，敢称健儿！”乃自置其胫，教使折之。临刑，叹曰：“误我事，不得使洛城流血！”党与死者凡数千人。留守、防御将二人及驿卒八人皆受其职名，为之耳目。\u003cbr/\u003e\u003cbr/\u003e     元膺鞫訾嘉珍、门察，始知杀武元衡者乃师道也。元膺密以闻，以槛车送二人诣京师。上业已讨王承宗，不复穷治。元膺上言：“近日藩镇跋扈不臣，有可容贷者。至于师道谋屠都城，烧宫阙，悖逆尤甚，不可不诛。”上以为然。而方讨吴元济，绝王承宗，故未暇治师道也。\u003cbr/\u003e\u003cbr/\u003e     乙丑，李光颜败于时曲。\u003cbr/\u003e\u003cbr/\u003e     初，上以严绶在河东，所遣裨将多立功，故使镇襄阳，且督诸军讨吴元济。绶无他材能，到军之日，倾府库，赉士卒，累年之积，一朝而尽。又厚赂宦官以结声援，拥八州之众万馀人屯境上，闭壁经年，无尺寸功，裴度屡言其军无政。九月，癸酉，以韩弘为淮西诸军都统。弘乐于自擅，欲倚贼以自重，不愿淮西速平。李光颜在诸将中战最力，弘欲结其欢心，举大梁城索得一美妇人，教之歌舞丝竹，饰以珠玉金翠，直数百万钱，遣使遗之，使者先致书。光颜乃大飨将士，使者进妓，容色绝世，一座尽惊。光颜谓使者曰：“相公愍光颜羁旅，赐以美妓，荷德诚深。然战士数万，皆弃家远来，冒犯白刃，光颜何忍独以声色自娱悦乎！”因流涕，座者皆泣。即于席上厚以缯帛赠使者，并妓返之，曰：“为光颜多谢相公，光颜以身许国，誓不与逆贼同戴日月，死无贰矣！”\u003cbr/\u003e\u003cbr/\u003e     冬，十月，庚子，始分山南东道为两节度，以户部侍郎李逊为襄、复、郢、均、房节度使，以右羽林大将军高霞寓为唐、随、邓节度使。朝议以唐与蔡接，故使霞寓专事攻战，而逊调五州之赋以饷之。\u003cbr/\u003e\u003cbr/\u003e     辛丑，刑部侍郎权德舆奏：“自开元二十五年修《格式律令事类》后，至今《长行敕》，近删定为三十卷，请施行。”从之。\u003cbr/\u003e\u003cbr/\u003e     上虽绝王承宗朝贡，未有诏讨之。魏博节度使田弘正屯兵于其境，承宗屡败之，弘正忿，表请击之，上不许。表十上，乃听至贝州。丙午，弘正军于贝州。\u003cbr/\u003e\u003cbr/\u003e     庚戌，东都奏盗焚柏崖仓。\u003cbr/\u003e\u003cbr/\u003e     十一月，寿州刺史李文通奏败淮西兵。壬申，韩弘请命众军合攻淮西，从之。\u003cbr/\u003e\u003cbr/\u003e     李光颜、乌重胤败淮西兵于小溵水，拔其城。\u003cbr/\u003e\u003cbr/\u003e     乙亥，以严绶为太子少保。\u003cbr/\u003e\u003cbr/\u003e     盗焚襄州佛寺军储。尽徙京城积草于四郊以备火。\u003cbr/\u003e\u003cbr/\u003e     丁丑，李文通败淮西兵于固始。\u003cbr/\u003e\u003cbr/\u003e     戊寅，盗焚献陵寝宫、永巷。\u003cbr/\u003e\u003cbr/\u003e     诏发振武兵二千，会义武军以讨王承宗。\u003cbr/\u003e\u003cbr/\u003e     己丑，吐蕃款陇州塞，请互市，许之。\u003cbr/\u003e\u003cbr/\u003e     初，吴少阳闻信州人吴武陵名，邀以为宾友，武陵不答。及元济反，武陵以书谕之曰：“足下勿谓部曲不我欺，人情与足下一也。足下反天子，人亦欲反足下。易地而论，则其情可知矣。”\u003cbr/\u003e\u003cbr/\u003e     丁酉，武宁节度使李愿奏败李师道之众。时师道数遣兵攻徐州，败萧、沛数县，愿悉以步骑委都押牙温人王智兴，击破之。十二月，甲辰，智兴又破师道之众，斩首二千馀级，逐北至平阴而还。愿，晟之子也。\u003cbr/\u003e\u003cbr/\u003e     东都防御使吕元膺请募山棚以卫宫城，从之。\u003cbr/\u003e\u003cbr/\u003e     乙丑，河东节度使王锷薨。\u003cbr/\u003e\u003cbr/\u003e     王承宗纵兵四掠，幽、沧、定三镇皆苦之，争上表请讨承宗。上欲许之。中书侍郎、同平章事张弘靖以为“两役并兴，恐国力所不支，请并力平淮西，乃征恒冀。”上不为之止，弘靖乃求罢。\u003cbr/\u003e\u003cbr/\u003e     元和十一年丙申，公元八一六年春，正月，己已，以弘靖同平章事，充河东节度使。\u003cbr/\u003e\u003cbr/\u003e     乙亥，幽州节度使刘总奏败成德兵，拔武强，斩首千馀级。\u003cbr/\u003e\u003cbr/\u003e     庚辰，翰林学士、中书舍人钱徽，驾部郎中、知制诰萧俛，各解职，守本官。时群臣请罢兵者众，上患之，故黜徽、俛以警其馀。徽，吴人也。\u003cbr/\u003e\u003cbr/\u003e     癸未，制削王承宗官爵，命河东、幽州、义武、横海、魏博、昭义六道进讨。韦贯之屡请先取吴元济、后讨承宗，曰：“陛下不见建中之事乎？始于讨魏及齐，而蔡、燕、赵皆应之，卒致朱泚之乱，由德宗不能忍数年之愤邑，欲太平之功速成效也。”上不听。\u003cbr/\u003e\u003cbr/\u003e     甲申，盗断建陵门戟四十七枝。\u003cbr/\u003e\u003cbr/\u003e     二月，西川奏吐蕃赞普卒，新赞普可黎可足立。\u003cbr/\u003e\u003cbr/\u003e     乙已，以中书舍人李逢吉为门下侍郎、同平章事。逢吉，玄道之曾孙也。\u003cbr/\u003e\u003cbr/\u003e     乙卯，昭义节度使郗士美奏破成德兵，斩首千馀级。\u003cbr/\u003e\u003cbr/\u003e     南诏劝龙晟淫虐不道，上下怨疾，弄栋节度王嵯巅弑之，立其弟劝利。劝利德嵯巅，赐姓蒙氏，谓之“大容”。容，蛮言兄也。\u003cbr/\u003e\u003cbr/\u003e     己未，刘总破成德兵，斩首千馀级。\u003cbr/\u003e\u003cbr/\u003e     荆南节度使袁滋父祖墓在朗山，请入朝，欲劝上罢兵。行至邓州，闻萧俛、钱徽贬官。及见上，更以必克劝之，仅得还镇。\u003cbr/\u003e\u003cbr/\u003e     辛酉，魏博奏败成德兵，拔其固城。乙丑，又奏拔其鸦城。\u003cbr/\u003e\u003cbr/\u003e     三月，庚午，太后崩。辛未，敕以国哀，诸司公事权取中书门下处分，不置摄冢宰。寿州团练使李文通奏败淮西兵于固始，拔钅敖山。己卯，唐邓节度使高霞寓奏败淮西兵于郎山，斩首千馀级，焚二栅。\u003cbr/\u003e\u003cbr/\u003e     幽州节度使刘总围乐寿。\u003cbr/\u003e\u003cbr/\u003e     夏，四月，庚子，李光颜、乌重胤奏败淮西兵于陵云栅，斩首三千级。\u003cbr/\u003e\u003cbr/\u003e     辛亥，司农卿皇甫閐以兼中丞权判度支。閐始以聚敛得幸。\u003cbr/\u003e\u003cbr/\u003e     乙卯，刘总奏破成德兵于深州，斩首二千五百级。\u003cbr/\u003e\u003cbr/\u003e     乙丑，义武节度使浑镐奏破成德兵于九门，杀千馀人。镐，瑊之子也。\u003cbr/\u003e\u003cbr/\u003e     宥州军乱，逐刺史骆怡。夏州节度使田进讨平之。\u003cbr/\u003e\u003cbr/\u003e     五月，壬申，李光颜、乌重胤奏败淮西兵于陵去栅，斩首二千馀级。\u003cbr/\u003e\u003cbr/\u003e     六月，甲辰，高霞寓大败于铁城，仅以身免。时诸将讨淮西者，胜则虚张杀获，败则匿之。至是，大败不可掩，始上闻，中外骇愕。宰相入见，将劝上罢兵，上曰：“胜负兵家之常，今但当论用兵方略，察将帅之不胜任者易之，兵食不足者助之耳。岂得以一将失利，遽议罢兵邪！”于是独用裴度之言，它人言罢兵者亦稍息矣。己酉，霞寓退保唐州。\u003cbr/\u003e\u003cbr/\u003e     上责高霞寓之败，霞寓称李逊应接不至。秋，七月，丁丑，贬霞寓为归州刺史，逊亦左迁恩王傅。以河南尹郑权为山南东道节度使。以荆南节度使袁滋为彰义节度、申、光、蔡、唐、随、邓观察使，以唐州为理所。\u003cbr/\u003e\u003cbr/\u003e     壬午，宣武军奏破郾城之众二万，杀二千馀人，捕虏千馀人。\u003cbr/\u003e\u003cbr/\u003e     田弘正奏破成德兵于南宫，杀二千馀人。\u003cbr/\u003e\u003cbr/\u003e     中书侍郎、同平章事韦贯之，性高简，好甄别流品，又数请罢用兵。左补阙张宿毁之于上，云其朋党。八月，壬寅，贯之罢为吏部侍郎。\u003cbr/\u003e\u003cbr/\u003e     诸军讨王承宗者互相观望，独昭义节度使郗士美引精兵压其境。己未，士美奏大破承宗之众于柏乡，杀千馀人，降者亦如之，为三垒以环柏乡。\u003cbr/\u003e\u003cbr/\u003e     庚申，葬庄宪皇后于丰陵。\u003cbr/\u003e\u003cbr/\u003e     九月，乙亥，右拾遗独孤朗坐请罢兵，贬兴元府会曹。朗，及之子也。\u003cbr/\u003e\u003cbr/\u003e     饶州大水，漂失四千七百户。\u003cbr/\u003e\u003cbr/\u003e     丙子，以韦贯之为湖南观察使，犹坐前事也。辛巳，以吏部侍郎韦顗、考功员外郎韦处厚等皆为远州刺史，张宿谗之，以为贯之之党也。顗，见素之孙；处厚，敻之九世孙也。\u003cbr/\u003e\u003cbr/\u003e     乙酉，李光颜、乌重胤奏拔吴元济陵云栅。丁亥，光颜又奏拔石、越二栅，寿州奏败殷城之众，拔六栅。\u003cbr/\u003e\u003cbr/\u003e     冬，十一月，壬戌朔，容管奏黄洞蛮为寇。乙丑，邕管奏击黄洞蛮，却之，复宾、蛮等州。\u003cbr/\u003e\u003cbr/\u003e     丙寅，加幽州节度使刘总同平章事。\u003cbr/\u003e\u003cbr/\u003e     李师道闻拔陵云栅而惧，诈请输款。上以力未能讨，加师道检校司空。\u003cbr/\u003e\u003cbr/\u003e     王锷家二奴告锷子稷改父遗表，匿所献家财。上命鞫于内仗，遣中使诣东都检括锷家财。裴度谏曰：“王锷既没，其所献之财已为不少。今又因奴告检括其家，臣恐诸将帅闻之，各以身后为忧。”上遽止使者。己巳，以二奴付京兆，杖杀之。\u003cbr/\u003e\u003cbr/\u003e     庚午，以给事中柳公绰为京兆尹。公绰初赴府，有神策小将跃马横冲前导，公绰驻马，杖杀之。明日，入对延英。上色甚怒，诘其专杀之状。对曰：“陛下不以臣无似，使待罪京兆。京兆为辇毂师表，今视事之初，而小将敢尔唐突，此乃轻陛下诏命，非独慢臣也。臣知杖无礼之人，不知其为神策军将也。”上曰：“何不奏？”对曰：“臣职当杖之，不当奏。”上曰：“谁当奏者？”对曰：“本军当奏；若死于街衢，金吾街使当奏；在坊内，左右巡使当奏。”上无以罪之，退，谓左右曰：“汝曹须作意此人，朕亦畏之。”\u003cbr/\u003e\u003cbr/\u003e     讨淮西诸军近九万，上怒诸将久无功，辛已，命知枢密梁守廉宣慰，因留监其军，授以空名告身五百通及金帛，以劝死士。庚寅，先加李光颜等检校官，而诏书切责，示以无功必罚。\u003cbr/\u003e\u003cbr/\u003e     辛卯，李文通奏败淮西兵于固始，斩首千馀级。\u003cbr/\u003e\u003cbr/\u003e     十二月，壬寅，程执恭奏败成德兵于长河，斩首千馀级。\u003cbr/\u003e\u003cbr/\u003e     义武节度使浑镐与王承宗战屡胜，遂引全师压其境，距恒州三十里而军。承宗惧，潜遣兵入镐境，焚掠城邑，人心始内顾而摇。会中使督其战，镐引兵进薄恒州，与承宗战，大败，奔还定州。丙午，诏以易州刺史陈楚为义武节度使，军中闻之，掠镐及家人衣，至于倮露。陈楚驰入定州，镇遏乱者，敛军中衣以归镐，以兵卫送还朝。楚，定州人，张茂昭之甥也。\u003cbr/\u003e\u003cbr/\u003e     丁未，以翰林学士王涯为郎中书侍郎、同平章事。\u003cbr/\u003e\u003cbr/\u003e     袁滋至唐州，去斥候，止其兵不使犯吴元济境。元济围其新兴栅，滋卑辞以请之，元济由是不复以滋为意。朝廷知之，甲寅，以太子詹事李愬为唐、随、邓节度使。愬，听之兄也。\u003cbr/\u003e\u003cbr/\u003e     初置淮、颍水运使。杨子院米自淮阴溯淮入颍、至项城入溵，输于郾城，以馈讨淮西诸军，省汴运之费七万馀缗。\u003cbr/\u003e\u003cbr/\u003e     己未，容管奏黄洞蛮屠岩州。","cnt":0,"sort":6630371,"author":"司马光","prev":"6630370.html","next":"6630372.html","book_title":"资治通鉴","updateTimeFmt":"2024-03-28 17:25:38","category":"都市小说"}