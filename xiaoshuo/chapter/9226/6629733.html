{"id":0,"code":"6629733.html","title":"第13章 (2)","latest_chapter_name":"正文 第800章 (3)","xiao_shuo_code":"9226","content":"\u003cbr/\u003e\u003cbr/\u003e    王使人行万金于魏以间信陵君，求得晋鄙客，令说魏王曰：“公子亡在外十年矣，今复为将，诸侯皆属，天下徒闻信陵君而不闻魏王矣。”王又数使人贺信陵君：“得为魏王未也？”魏王日闻其毁，不能不信，乃使人代信陵君将兵。信陵君自知再以毁废，乃谢病不朝，日夜以酒色自娱，凡四岁而卒。韩王往吊，其子荣之，以告子顺。子顺曰：“必辞之以礼。‘邻国君吊，君为之主。’今君不命子，则子无所受韩君也。”其子辞之。\u003cbr/\u003e\u003cbr/\u003e     五月，丙午，王薨。太子政立，生十三年矣，国事皆委于文信侯，号称仲父。\u003cbr/\u003e\u003cbr/\u003e     晋阳反。\u003cbr/\u003e\u003cbr/\u003e     秦始皇帝上\u003cbr/\u003e\u003cbr/\u003e     元年乙卯，公元前二四六年蒙骜击定之。\u003cbr/\u003e\u003cbr/\u003e     韩欲疲秦人，使无东伐，乃使水工郑国为间于秦，凿泾水自仲山为渠，并北山，东注洛。中作而觉，秦人欲杀之。郑国曰：“臣为韩延数年之命，然渠成，亦秦万世之利也。”乃使卒为之。注填阏之水溉舄卤之地四万馀顷，收皆亩一钟，关中由是益富饶。\u003cbr/\u003e\u003cbr/\u003e     二年丙辰，公元前二四五年麃公将卒攻卷，斩首三万。\u003cbr/\u003e\u003cbr/\u003e     赵以廉颇为假相国，伐魏，取繁阳。赵孝成王薨，子悼襄王立，使武襄君乐乘代廉颇。廉颇怒，攻武襄君，武襄君走，廉颇出奔魏。久之，魏不能信用。赵师数困于秦，赵王思复得廉颇，廉颇亦思复用于赵。赵王使使者视廉颇尚可用否。廉颇之仇郭开多与使者金，令毁之。廉颇见使者，一饭斗米，肉十斤，被甲上马，以示可用。使者还报曰：“廉将军虽老，尚善饭；然与臣坐，顷之三遗矢矣。”赵王以为老，遂不召。楚人阴使迎之。廉颇一为楚将，无功，曰：“我思用赵人。”卒死于寿春。\u003cbr/\u003e\u003cbr/\u003e     三年丁巳，公元前二四四年大饥。\u003cbr/\u003e\u003cbr/\u003e     蒙骜伐韩，取十二城。\u003cbr/\u003e\u003cbr/\u003e     赵王以李牧为将，伐燕，取武遂、方城。李牧者，赵之北边良将也，尝居代、雁门备匈奴，以便宜置吏，市租皆输入莫府，为士卒费，日击数牛飨士；习骑射，谨烽火，多间谍，为约曰：“匈奴即入盗，急入收保。有敢捕虏者斩！”匈奴每入，烽火谨，辄入收保不战。如是数岁，亦不亡失。匈奴皆以为怯，虽赵边兵亦以为吾将怯。赵王让之，李牧如故。王怒，使他人代之。岁馀，屡出战，不利，多失亡，边不得田畜。王复请李牧，李牧杜门称病不出。王强起之，李牧曰：“必用臣，臣如前，乃敢奉令。”王许之。\u003cbr/\u003e\u003cbr/\u003e     李牧至边，如约。匈奴数岁无所得，终以为怯。边士日得赏赐而不用，皆愿一战。于是乃具选车得千三百乘，选骑得万三千匹，百金之士五万人，彀者十万人，悉勒习战；大纵畜牧、人民满野。匈奴小入，佯北不胜，以数十人委之。单于闻之，大率众来入。李牧多为奇陈，张左、右翼击之，大破之，杀匈奴十馀万骑，灭衤詹褴，破东胡，降林胡。单于奔走，十馀岁不敢近赵边。\u003cbr/\u003e\u003cbr/\u003e     先是时，天下冠带之国七，而三国边于戎狄：秦自陇以西有绵诸、绲戎、翟、之戎，岐、梁、泾、漆之北有义渠、大荔、乌氏、朐衍之戎；而赵北有林胡、楼烦之戎；燕北有东胡、山戎；各分散居溪谷，自有君长，往往而聚者百有馀戎，然莫能相一。其后义渠筑城郭以自守，而秦稍蚕食之，至惠王遂拔义渠二十五城。昭王之时，宣太后诱义渠王，杀诸甘泉，遂发兵伐义渠，灭之；始于陇西、北地、上郡筑长城以拒胡。赵武灵王北破林胡、楼烦，筑长城，自代并阴山下，至高阙为塞，而置云中、雁门、代郡。其后燕将秦开为质于胡，胡甚信之；归而袭破东胡，东胡却千馀里；燕亦筑长城，自造阳至襄平，置上谷、渔阳、右北平、辽东郡以距胡。及战国之末而匈奴始大。\u003cbr/\u003e\u003cbr/\u003e     四年戊午，公元前二四三年春，蒙骜伐魏，取昫、有诡。三月，军罢。\u003cbr/\u003e\u003cbr/\u003e     秦质子归自赵；赵太子出归国。\u003cbr/\u003e\u003cbr/\u003e     七月，蝗，疫。令百姓纳粟千石，拜爵一级。\u003cbr/\u003e\u003cbr/\u003e     魏安釐王薨，子景湣王立。\u003cbr/\u003e\u003cbr/\u003e     五年己未，公元前二四二年蒙骜伐魏，取酸枣、燕、虚、长平、雍丘、山阳等二十城；初置东郡。\u003cbr/\u003e\u003cbr/\u003e     初，剧辛在赵与庞□爰善，已而仕燕。燕王见赵数困于秦，廉颇去而庞□爰为将，欲因其敝而攻之，问于剧辛，对曰：“庞□爰易与耳。”燕王使剧辛将而伐赵。赵庞□爰御之，杀剧辛，取燕师二万。\u003cbr/\u003e\u003cbr/\u003e     诸侯患秦攻伐无已时。\u003cbr/\u003e\u003cbr/\u003e     六年庚申，公元前二四一年楚、赵、魏、韩、卫合从以伐秦，楚王为从长，春申君用事，取寿陵。至函谷，秦师出，五国之师皆败走。楚王以咎春申君，春申君以此益疏。观津人朱英谓春申君曰：“人皆以楚为强，君用之而弱。其于英不然。先君时，秦善楚，二十年而不攻楚，何也？秦逾黾阨之塞而攻楚，不便；假道于两周，背韩、魏而攻楚，不可。今则不然。魏旦暮亡，不能爱许、鄢陵，魏割以与秦，秦兵去陈百六十里。臣之所观者，见秦、楚之日斗也。”楚于是去陈，徙寿春，命曰郢。春申君就封于吴，行相事。\u003cbr/\u003e\u003cbr/\u003e     秦拔魏朝歌，及卫濮阳。卫元君率其支属徙居野王，阻其山以保魏之河内。\u003cbr/\u003e\u003cbr/\u003e     七年辛酉，公元前二四零年伐魏，取汲。\u003cbr/\u003e\u003cbr/\u003e     夏太后薨。\u003cbr/\u003e\u003cbr/\u003e     蒙骜卒。\u003cbr/\u003e\u003cbr/\u003e     八年壬戌，公元前二三九年魏与赵邺。\u003cbr/\u003e\u003cbr/\u003e     韩桓惠王薨，子安立。\u003cbr/\u003e\u003cbr/\u003e     九年癸亥，公元前二三八年伐魏，取垣、浦。\u003cbr/\u003e\u003cbr/\u003e     夏，四月，寒，民有冻死者。\u003cbr/\u003e\u003cbr/\u003e     王宿雍。\u003cbr/\u003e\u003cbr/\u003e     己酉，王冠，带剑。\u003cbr/\u003e\u003cbr/\u003e     杨端和伐魏，取衍氏。\u003cbr/\u003e\u003cbr/\u003e     初，王即位，年少，太后时时与文信侯私通。王益壮，文信侯恐事觉，祸及己，乃诈以舍人嫪毐为宦者，进于太后。太后幸之，生二子，封毐为长信侯，以太原为毐国，政事皆决于毐；客求为毐舍人者甚众。王左右有与毐争言者，告毐实非宦者，王下吏治毐。毐惧，矫王御玺发兵，欲攻蕲年宫为乱。王使相国昌平君、昌文君发卒攻毐，战咸阳，斩首数百；毐败走，获之。秋，九月，夷毐三族；党与皆车裂灭宗；舍人罪轻者徙蜀，凡四千馀家。迁太后于雍萯阳宫，杀其二子。下令曰：“敢以太后事谏者，戮而杀之，断其四支，积之阙下！”死者二十七人。齐客茅焦上谒请谏。王使谓之曰：“若不见夫积阙下者邪？”对曰：“臣闻天有二十八宿，今死者二十七人，臣之来固欲满其数耳。臣非畏死者也！”使者走入白之。茅焦邑子同食者，尽负其衣物而逃王。王大怒曰：“是人也，故来犯吾，趣召镬烹之，是安得积阙下哉！”王按剑怒而坐，口正沫出。使者召之入，茅焦徐行至前，再拜谒起，称曰：“臣闻有生者不讳死，有国者不讳亡。讳死者不可以得生，讳亡者不可以得存。死生存亡，圣主所欲急闻也，陛下欲闻之乎？”王曰：“何谓也？”茅焦曰：“陛下有狂悖之行，不自知邪？车裂假父，囊扑二弟，迁母于雍，残戮谏士，桀、纣之行不至于是矣。令天下闻之，尽瓦解，无向秦者，臣窃为陛下危之！臣言已矣！”乃解衣伏质。王下殿，手自接之曰：“先生起就衣，今愿受事！”乃爵之上卿。王自驾，虚左方，往迎太后，归于咸阳，复为母子如初。\u003cbr/\u003e\u003cbr/\u003e     楚考烈王无子，春申君患之，求妇人宜子者甚众，进之，卒无子。赵人李园持其妹欲进诸楚王，闻其不宜子，恐久无宠，乃求为春申君舍人。已而谒归，故失期而还。春申君问之，李园曰：“齐王使人求臣之妹，与其使者饮，故失期。”春申君曰：“聘入乎？”曰：“未也。”春申君遂纳之。既而有娠，李园使其妹说春申君曰：“楚王贵幸君，虽兄弟不如也。今君相楚二十馀年而王无子，即百岁后将更立兄弟，彼亦各贵其故所亲，君又安得常保此宠乎！非徒然也，君贵，用事久，多失礼于王之兄弟，兄弟立，祸且及身矣。今妾有娠而人莫知，妾幸君未久，诚以君之重，进妾于王，王必幸之。妾赖天而有男，则是君之子为王也。楚国尽可得，孰与身临不测之祸哉！”春申君大然之。乃出李园妹，谨舍而言诸楚王。王召入，幸之，遂生男，立为太子。","cnt":0,"sort":6629733,"author":"司马光","prev":"6629732.html","next":"6629734.html","book_title":"资治通鉴","updateTimeFmt":"2024-03-28 17:25:38","category":"都市小说"}