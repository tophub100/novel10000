{"id":0,"code":"6630326.html","title":"第603章 (1)","latest_chapter_name":"正文 第800章 (3)","xiao_shuo_code":"9226","content":"\u003cbr/\u003e\u003cbr/\u003e    唐纪四十（起旃蒙大荒落闰月，尽昭阳赤奋若，凡八年有奇）\u003cbr/\u003e\u003cbr/\u003e     代宗睿文孝武皇帝中之上\u003cbr/\u003e\u003cbr/\u003e     永泰元年乙巳，公元七六五年闰十月，乙巳，郭子仪入朝。子仪以灵武初复，百姓雕弊，戎落未安，请以朔方军粮使三原路嗣恭镇之；河西节度使杨志烈既死，请遣使巡抚河西及置凉、甘、肃、瓜、沙等州长史。上皆从之。\u003cbr/\u003e\u003cbr/\u003e     丁未，百官请纳职田充军粮；许之。\u003cbr/\u003e\u003cbr/\u003e     戊申，以户部侍郎路嗣恭为朔方节度使。嗣公披荆棘，立军府，威令大行。\u003cbr/\u003e\u003cbr/\u003e     己酉，郭子仪还河中。\u003cbr/\u003e\u003cbr/\u003e     初，剑南节度使严武奏将军崔旰为利州刺史；时蜀中新乱，山贼塞路，旰讨平之。及武再镇剑南，赂山南西道节度使张献诚以求旰，献诚使旰移疾自解，诣武。武以为汉州刺史，使将兵击吐蕃于西山，连拔其数城，攘地数百里，武作七宝舆迎旰入成都以宠之。\u003cbr/\u003e\u003cbr/\u003e     武薨，行军司马杜济知军府事。都知兵马使郭英幹，英乿之弟也，与都虞候郭嘉琳共请英乿为节度使；旰时为西山都知兵马使，与所部共请大将王崇俊为节度使，会朝廷已除英乿，英乿由是衔之，至成都数日，即诬崇俊以罪而诛之。召旰还成都，旰辞以备吐蕃，未可归，英乿愈怒，绝其馈饷以困之。旰转徙入深山，英乿自将兵攻之，声言助旰拒守。会大雪，山谷深数尺，士马冻死者甚众，旰出兵击之，英乿大败，收馀兵，才及千人而还。\u003cbr/\u003e\u003cbr/\u003e     英乿为政，严暴骄奢，不恤士卒，众心离怨。玄宗之离蜀也，以所居行宫为道士观，仍铸金为真容。英乿爱其竹树茂美，奏为军营，因徙去真容，自居之。旰宣言英乿反，不然，何以徙真容自居其处！于是帅所部五千馀人袭成都。辛亥，战于城西，英乿大败。旰遂入成都，屠英乿家。英乿单骑奔简州。普州刺史韩澄杀英乿，送首于旰。邛州牙将柏茂琳、泸州牙将杨子琳、剑州牙将李昌夔各举兵讨旰，蜀中大乱。旰，卫州人也。\u003cbr/\u003e\u003cbr/\u003e     华原令顾繇上言，元载子伯和等招权受贿，十二月，戊戌，繇坐流锦州。\u003cbr/\u003e\u003cbr/\u003e     自安、史之乱，国子监室堂颓坏，军士多借居之。祭酒萧昕上言：“学校不可遂废。”\u003cbr/\u003e\u003cbr/\u003e     大历元年丙午，公元七六六年春，正月，乙酉，敕复补国子学生。\u003cbr/\u003e\u003cbr/\u003e     丙戌，以户部尚书刘晏为都畿、河南、淮南、江南、湖南、荆南、山南东道转运、常平、铸钱、盐铁等使，侍郎第五琦为京畿、关内、河东、剑南、山南西道转运等使，分理天下财赋。\u003cbr/\u003e\u003cbr/\u003e     周智光至华州，益骄横，召之，不至，上命杜冕从张献诚于山南以避之；智光遣兵于商山邀之，不获。智光自知罪重，乃聚亡命、无赖子弟，众至数万，纵其剽掠以悦其心，擅留关中所漕米二万斛，藩镇贡献，往往杀其使者而夺之。\u003cbr/\u003e\u003cbr/\u003e     二月，丁亥朔，释奠于国子监。命宰相帅常参官、鱼朝恩帅六军诸将往听讲，子弟皆服朱紫为诸生。朝恩既贵显，乃学讲经为文，仅能执笔辨章句，遽自谓才兼文武，人莫敢与之抗。\u003cbr/\u003e\u003cbr/\u003e     辛卯，命有司修国子监。\u003cbr/\u003e\u003cbr/\u003e     元载专权，恐奏事者攻讦其私，乃请：“百官凡论事，皆先白长官，长官白宰相，然后奏闻。”仍以上旨谕百官曰：“比日诸司奏事烦多，所言多谗毁，故委长官、宰相先定其可否。”\u003cbr/\u003e\u003cbr/\u003e     刑部尚书颜真卿上疏，以为：“郎官、御史，陛下之耳目。今使论事者先白宰相，是自掩其耳目也。陛下患群臣之为谗，何不察其言之虚实！若所言果虚宜诛之，果实宜赏之。不务为此，而使天下谓陛下厌听览之烦，托此为辞以塞谏争之路，臣窃为陛下惜之。太宗著《门司式》云：‘其无门籍人，有急奏者，皆令门司与仗家引奏，无得关碍。’所以防壅蔽也。天宝以后，李林甫为相，深疾言者，道路以目。上意不下逮，下情不上达，蒙蔽喑呜，卒成幸蜀之祸。陵夷至于今日，其所从来者渐矣。夫人主大开不讳之路，群臣犹莫敢尽言，况令宰相大臣裁而抑之，则陛下所闻见者不过三数人耳。天下之士从此钳口结舌，陛下见无复言者，以为天下无事可论，是林甫复起于今日也！昔林甫虽擅权，群臣有不咨宰相辄奏事者，则托以它事阴中伤之，犹不敢明令百司奏事皆先白宰相也。陛下倘不早寤，渐成孤立，后虽悔之，亦无及矣！”载闻而恨之，奏真卿诽谤；乙未，贬峡州别驾。\u003cbr/\u003e\u003cbr/\u003e     己亥，命大理少卿杨济修好于吐蕃。\u003cbr/\u003e\u003cbr/\u003e     壬子，以杜鸿渐为山南西道·剑南东·西川副元帅、剑南西川节度使，以平蜀乱。\u003cbr/\u003e\u003cbr/\u003e     以四镇、北庭行营节度使马璾兼邠宁节度使。璾以段秀实为三使都虞候。卒有能引弓重二百四十斤者，犯盗当死，璾欲生之，秀实曰：“将有爱憎而法不一，虽韩、彭不能为理。”璾善其议，竟杀之。璾处事或不中理，秀实力争之。璾有时怒甚，左右战栗，秀实曰：“秀实罪若可杀，何以怒为！无罪杀人，恐涉非道。”璾拂衣起，秀实徐步而出；良久，璾置酒召秀实谢之。自是军州事皆咨秀实而后行。璾由是在邠宁，声称殊美。\u003cbr/\u003e\u003cbr/\u003e     癸丑，以山南西道节度使张献诚兼剑南东川节度使，邛州刺史柏茂琳为邛南防御使；以崔旰为茂州刺史，充西山防御使。三月，癸未，献诚与旰战于梓州，献诚军败，仅以身免，旌节皆为旰所夺。\u003cbr/\u003e\u003cbr/\u003e     夏，五月，河西节度使杨休明徙镇沙州。\u003cbr/\u003e\u003cbr/\u003e     秋，八月，国子监成；丁亥，释奠。鱼朝恩执《易》升高座，讲“鼎覆餸”以讥宰相。王缙怒，元载怡然。朝恩谓人曰：“怒者常情，笑者不可测也。”\u003cbr/\u003e\u003cbr/\u003e     杜鸿渐至蜀境，闻张献诚败而惧，使人先达意于崔旰，许以万全。旰卑辞重赂以迎之，鸿渐喜；进至成都，见旰，但接以温恭，无一言责其干纪，日与将佐高会，州府事悉以委旰。又数荐之于朝，因请以节度让旰，以柏茂琳、杨子琳、李昌夔各为本州刺史。上不得已从之。壬寅，以旰为成都尹、西川节度行军司马。\u003cbr/\u003e\u003cbr/\u003e     甲辰，以鱼朝恩行内侍监、判国子监事。中书舍人京兆常衮上言：“成均之任，当用名儒，不宜以宦者领之。”丁未，命宰相以下送朝恩上。京兆尹黎幹自南山引涧水穿漕渠入长安，功竟不成。\u003cbr/\u003e\u003cbr/\u003e     冬，十月，乙未，上生日，诸道节度使献金帛、器服、珍玩、骏马为寿，共值缗钱二十四万。常衮上言，以为：“节度使非能男耕女织，必取之于人。敛怨求媚，不可长也。请却之。”上不听。\u003cbr/\u003e\u003cbr/\u003e     京兆尹第五琦什一税法，民苦其重，多流亡。十一月，甲子，日南至，赦，改元，悉停什一税法。\u003cbr/\u003e\u003cbr/\u003e     十二月，癸卯，周智光杀陕州监军张志斌。智光素与陕州刺史皇甫温不协，志斌入奏事，智光馆之，志斌责其部下不肃，智光怒曰：“仆固怀恩不反，正由汝辈激之。我亦不反，今日为汝反矣！”叱下斩之，脔食其肉。朝士举选人，畏智光之暴，多自同州窃过，智光遣将将兵邀之于路，死者甚众。戊申，诏加智光检校左仆射，遣中使余元仙持告身授之。智光慢骂曰：“智光有大功于天下国家，不与平章事而与仆射！且同、华地狭，不足展材，若益以陕、虢、商、鄜、坊五州，庶犹可耳。”因历数大臣过失，且曰：“此去长安百八十里，智光夜眠不敢舒足，恐踏破长安城，至于挟天子令诸侯，惟周智光能之。”元仙股栗。郭子仪屡请讨智光，上不许。\u003cbr/\u003e\u003cbr/\u003e     郭子仪以河中军食常乏，乃自耕百亩，将校以是为差，于是士卒皆不劝而耕。是岁，河中野无旷土，军有馀粮。\u003cbr/\u003e\u003cbr/\u003e     以陇右行军司马陈少游为桂管观察使。少游，博州人也，为吏强敏而好贿，善结权贵，以是得进。既得桂州，恶其道远多瘴疠；宦官董秀掌枢密，少游请岁献五万缗，又纳贿于元载子仲武。内外引荐，数日，改宣歙观察使。\u003cbr/\u003e\u003cbr/\u003e     大历二年丁未，公元七六七年春，正月，丁巳，密诏郭子仪讨周智光。子仪命大将浑瑊、李怀光军于渭上；智光麾下闻之，皆有离心。己未，智光大将李汉惠自同州帅所部降于子仪。壬戌，贬智光澧州刺史。甲子，华州牙将姚怀、李延俊杀智光，以其首来献。淮西节度使李忠臣入朝，以收华州为名，帅所部兵大掠，自潼关至赤水二百里间，财畜殆尽，官吏有衣纸或数日不食者。己巳，置潼关镇兵二千人。\u003cbr/\u003e\u003cbr/\u003e     壬申，分剑南置东川观察使，镇遂州。\u003cbr/\u003e\u003cbr/\u003e     二月，丙戌，郭子仪入朝。上命元载、王缙、鱼朝恩等互置酒于其第，一会之费至十万缗。上礼重子仪。常谓之大臣而不名。\u003cbr/\u003e\u003cbr/\u003e     郭暧尝与升平公主争言，暧曰：“汝倚乃父为天子邪？我父薄天子不为！”公主恚，奔车奏之。上曰：“此非汝所知。彼诚如是，使彼欲为天子，天下岂汝家所有邪？”慰谕令归。子仪闻之，囚暧，入待罪。上曰：“鄙谚有之：‘不痴不聋，不作家翁。’儿女子闺房之言，何足听也！”子仪归，杖暧数十。\u003cbr/\u003e\u003cbr/\u003e     夏，四月，庚子，命宰相、鱼朝恩与吐蕃盟于兴唐寺。\u003cbr/\u003e\u003cbr/\u003e     杜鸿渐请入朝奏事，以崔旰知西川留后。六月，甲戌，鸿渐来自成都，广为贡献，因盛陈利害，荐旰才堪寄任；上亦务姑息，乃留鸿渐复知政事。秋，七月，丙寅，以旰为西川节度使，杜济为东川节度使。旰复敛以赂权贵，元载擢旰弟宽至御史中丞，宽兄审至给事中。\u003cbr/\u003e\u003cbr/\u003e     丁卯，鱼朝恩奏以先所赐庄为章敬寺，以资章敬太后冥福，于是穷壮极丽，尽都市之材不足用，奏毁曲江及华清宫馆以给之，费逾万亿。卫州进士高郢上书，略曰：“先太后圣德，不必以一寺增辉；国家永图，元宁以百姓为本。舍人就寺，何福之为！”又曰：“无寺犹可，无人其可乎！”又曰：“陛下当卑宫室，以夏禹为法。而崇塔庙，踵梁武之风乎？”又上书，略曰：“古之明王积善以致福，不费财以求福；修德以消祸，不劳人以禳祸。今兴造急促，昼夜不息，力不逮者随以榜笞，愁痛之声盈于道路，以此望福，臣恐不然。”又曰：“陛下回正道于内心，求微助于外物，徇左右之过计，伤皇王之大猷，臣窃为陛下惜之！”皆寝不报。\u003cbr/\u003e\u003cbr/\u003e     始，上好祠祀，未甚重佛。元载、王缙、杜鸿渐为相，三人皆好佛；缙尤甚，不食荤血，与鸿渐造寺无穷。上尝问以：“佛言报应，果为有无？”载等奏以：“国家运祚灵长，非宿植福业，何以致之！福业已定，虽时有小灾，终不能为害，所以安、史悖逆方炽而皆有子祸；仆固怀恩称兵内侮，出门病死；回纥、吐蕃大举深入，不战而退：此皆非人力所及，岂得言无报应也！”上由是深信之，常于禁中饭僧百馀人；有寇至则令僧讲《仁王经》以禳之，寇去则厚加赏赐。胡僧不空，官至卿监，爵为国公，出入禁闼，势移权贵，京畿良田美利多归僧寺。敕天下无得棰曳僧尼。造金阁寺于五台山，铸铜涂金为瓦，所费巨亿，缙给中书符牒，令五台僧数十人散之四方，求利以营之。载等每侍上从容，多谈佛事，由是中外臣民承流相化，皆废人事而奉佛，政刑日紊矣。\u003cbr/\u003e\u003cbr/\u003e     八月，庚辰，凤翔等道节度使、左仆射、平章事李抱玉入朝，固让仆射，言情确至，上许之；癸丑，又让凤翔节度使，不许。\u003cbr/\u003e\u003cbr/\u003e     丁酉，杜鸿渐饭千僧，以使蜀无恙故也。\u003cbr/\u003e\u003cbr/\u003e     九月，吐蕃众数万围灵州，游骑至潘原、宜禄；郭子仪自河中帅甲士三万镇泾阳，京师戒严。甲子，子仪移镇奉天。\u003cbr/\u003e\u003cbr/\u003e     山獠陷桂州，逐刺史李良。冬，十月，戊寅，朔方节度使路嗣恭破吐蕃于灵州城下，斩首二千馀级；吐蕃引去。\u003cbr/\u003e\u003cbr/\u003e     十二月，庚辰，盗发郭子仪父冢，捕之，不获。人以为鱼朝恩素恶子仪，疑其使之。子仪自奉天入朝，朝廷忧其为变；子仪见上，上语及之，子仪流涕曰：“臣久将兵，不能禁暴，军士多发人冢，今日及此，乃天谴，非人事也。”朝廷乃安。\u003cbr/\u003e\u003cbr/\u003e     是岁，复以镇西为安西。\u003cbr/\u003e\u003cbr/\u003e     新罗王宪英卒，子乾运立。\u003cbr/\u003e\u003cbr/\u003e     大历三年戊申，公元七六八年春，正月，乙丑，上幸章敬寺，度僧尼千人。\u003cbr/\u003e\u003cbr/\u003e     赠建宁王倓为齐王。\u003cbr/\u003e\u003cbr/\u003e     二月，癸巳，商州兵马使刘洽杀防御使殷仲卿，寻讨平之。\u003cbr/\u003e\u003cbr/\u003e     甲午，郭子仪禁无故军中走马。南阳夫人乳母之子犯禁，都虞候杖杀之。诸子泣诉子仪，且言都虞候之横，子仪叱遣之。明日，以事语僚佐而叹息曰：“子仪诸子，皆奴材也。不赏父之都虞候而惜母之乳母子，非奴材而何！”\u003cbr/\u003e\u003cbr/\u003e     庚子，以后宫独孤氏为贵妃。\u003cbr/\u003e\u003cbr/\u003e     三月，乙巳朔，日有食之。\u003cbr/\u003e\u003cbr/\u003e     夏，四月，戊寅，山南西道节度使张献诚，以疾举从父弟右羽林将军献恭自代，上许之。\u003cbr/\u003e\u003cbr/\u003e     壬寅，西川节度使崔旰入朝。\u003cbr/\u003e\u003cbr/\u003e     初，上遣中使征李泌于衡山，既至，复赐金紫，为之作书院于蓬莱殿侧，上时衣汗衫、蹑屦过之，自给、舍以上及方镇除拜、军国大事，皆与之议。又使鱼朝恩于白花屯为泌作外院，使与亲旧相见。\u003cbr/\u003e\u003cbr/\u003e     上欲以泌为门下侍郎、同平章事，泌固辞。上曰：“机务之烦，不得晨夕相见，诚不若且居密近，何必署敕然后为宰相邪！”后因端午，王、公、妃、主各献服玩，上谓泌曰：“先生何独无所献？”对曰：“臣居禁中，自巾至履皆陛下所赐，所馀独一身耳，何以为献！”上曰：“朕所求正在此耳。”泌曰：“臣身非陛下有，谁则有之？”上曰：“先帝欲以宰相屈卿而不能得，自今既献其身，当惟朕所为，不为卿有矣。”泌曰：“陛下欲使臣何为？”上曰：“朕欲卿食酒肉，有室家，受禄位，为俗人。”泌泣曰：“臣绝粒二十馀年，陛下何必使臣隳其志乎！”上曰：“泣复何益！卿在九重之中，欲何之？”乃命中使为泌葬二亲，又为泌娶卢氏女为妻，资费皆出县官。赐第于光福坊，令泌数日宿第中，数日宿蓬莱院。\u003cbr/\u003e\u003cbr/\u003e     上与泌语及齐王倓，欲厚加褒赠，泌请用岐、薛故事赠太子，上泣曰：“吾弟首建灵武之议，成中兴之业，岐、薛岂有此功乎！竭诚忠孝，乃为谗人所害。向使尚存，朕必以为太弟。今当崇以帝号，成吾夙志。”乙卯制，追谥倓曰承天皇帝；庚申，葬顺陵。","cnt":0,"sort":6630326,"author":"司马光","prev":"6630325.html","next":"6630327.html","book_title":"资治通鉴","updateTimeFmt":"2024-03-28 17:25:38","category":"都市小说"}