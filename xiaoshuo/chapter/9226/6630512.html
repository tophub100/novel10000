{"id":0,"code":"6630512.html","title":"第789章 (3)","latest_chapter_name":"正文 第800章 (3)","xiao_shuo_code":"9226","content":"\u003cbr/\u003e\u003cbr/\u003e    唐主发兵五千，军于下邳，以援彦超。闻周兵将至，退屯沐阳。徐州巡检使张令彬击之，大破唐兵，杀、溺死者千馀人，获其将燕敬权。\u003cbr/\u003e\u003cbr/\u003e     初，彦超以周室新造，谓其易摇，故北召北汉及契丹，南诱唐人，使侵边鄙，冀朝廷奔命不暇，然后乘间而动。及北汉、契丹自晋州北走，唐兵败于沐阳，彦超之势遂沮。\u003cbr/\u003e\u003cbr/\u003e     永兴节度使李洪信，自以汉室近亲，心不自安。城中兵不满千人，王峻在陕，以救晋州为名，发其数百。及北汉兵遁去，遣禁兵千馀人戍长安。洪信惧，遂入朝。\u003cbr/\u003e\u003cbr/\u003e     壬申，王峻自晋州还，入见。\u003cbr/\u003e\u003cbr/\u003e     曹英等至兖州，设长围。慕容彦超屡出战，药元福皆击败之，彦超不敢出。十馀日，长围合，遂进攻之。\u003cbr/\u003e\u003cbr/\u003e     初，彦超将反，判官崔周度谏曰：“鲁，诗书之国，自伯禽以来不能霸诸侯，然以礼义守之，可以长世。公于国家非有私憾，胡为自疑！况主上开谕勤至，苟撤备归诚，则坐享泰山之安矣。独不见杜中令、安襄阳、李河中竟何所成乎！”彦超怒。及官军围城，彦超括士民之财以赡军，坐匿财死者甚众。前陕州司马阎弘鲁，宝之子也，畏彦超之暴，倾家为献。彦超犹以为有所匿，命周度索其家，周度谓弘鲁曰：“君之死生，系财之丰约，宜无所爱。”弘鲁泣拜其妻妾曰：“悉出所有以救吾死。”皆曰：“竭矣！”周度以白彦超，彦超不信，收弘鲁夫妻系狱。有乳母于泥中掊得金缠臂，献之，冀以赎其主。彦超曰：“果然，所匿必犹多。”榜掠弘鲁夫妻，肉溃而死。以周度为阿庇，斩于市。\u003cbr/\u003e\u003cbr/\u003e     北汉遣兵寇府州，防御使折德扆败之，杀二千馀人。二月，庚子，德扆奏攻拔北汉岢岚军，以兵戍之。\u003cbr/\u003e\u003cbr/\u003e     甲辰，帝释燕敬权等使归唐，谓唐主曰：“叛臣，天下所共疾也，不意唐主助之，得无非计乎！”唐主大惭，先所得中国人，皆礼而归之。唐之言事者犹献取中原之策，中书舍人韩熙载曰：“郭氏有国虽浅，为治已固，我兵轻动，必有害无益。”\u003cbr/\u003e\u003cbr/\u003e     唐自烈祖以来，常遣使泛海与契丹相结，欲与之共制中国，更相馈遗，约为兄弟。然契丹利其货，徒以虚语往来，实不为唐用也。\u003cbr/\u003e\u003cbr/\u003e     唐主好文学，故熙载与冯延己、延鲁、江文蔚、潘佐、徐铉之徒皆至美官。佑，幽州人也。当时唐之文雅于诸国为盛，然未尝设科举，多因上书言事拜官，至是，始命韩林学士江文蔚知贡举，进士庐陵王克贞等三人及第。唐主问文蔚：“聊取士何如前朝？”对曰：“前朝公举、私谒相半，臣专任至公耳。”唐主悦。中书舍人张纬，前朝登第，闻而衔之。时执政皆不由科第，相与沮毁，竟罢贡举。\u003cbr/\u003e\u003cbr/\u003e     三月，戊辰，以内客省使、恩州团练使晋阳郑仁诲为枢密副使。\u003cbr/\u003e\u003cbr/\u003e     甲戌，改威胜军曰武胜军。\u003cbr/\u003e\u003cbr/\u003e     唐主以太弟太保、昭义节度使冯延己为左仆射，前镇海节度使徐景运为中书侍郎，及右仆射孙晟皆同平章事。既宣制，户部尚书常梦锡众中大言曰：“白麻甚佳，但不及江文蔚疏耳！”晟素轻延己，谓人曰：“金杯玉碗，乃贮狗矢乎！”延己言于唐主曰：“陛下躬亲庶务，故宰相不得尽其才，此治道所以未成也。”唐主乃悉以政事委之，奏可而已。既而延己不能勤事，文书皆仰成胥史，军旅则委之边将。顷之，事益不治，唐主乃复自览之。\u003cbr/\u003e\u003cbr/\u003e     大理卿萧俨恶延己为人，数上疏攻之，会俨坐失入人死罪，钟谟、李德明辈必欲杀之，延己曰：“俨误杀一妇人，诸君以为当死，俨九卿也，可误杀乎？”独上言：“俨素有直声，今所坐已会赦，宜从宽宥。”俨由是得免。人亦以此多之。景运寻罢为太子少傅。\u003cbr/\u003e\u003cbr/\u003e     夏，四月，丙戌朔，日有食之。\u003cbr/\u003e\u003cbr/\u003e     帝以曹英等攻克兖州久未克，乙卯，下诏亲征，以李谷权东京留守兼判开封府，郑仁诲权大内都点检，又以侍卫马军都指挥使郭崇充在京都巡检。\u003cbr/\u003e\u003cbr/\u003e     唐主既克湖南，遣其将李建期屯益阳以图朗州，以知全州张峦兼桂州招讨使以图桂州，久之，未有功。唐主谓冯延己、孙晟曰：“楚人求息肩于我，我未有以抚其疮痍而虐用其力，非所以副来苏之望。吾欲罢桂林之役，敛益阳之戍，以旌节授刘言，何如？”晟以为宜然。延己曰：“吾出偏将举湖南，远近震惊。一旦三分丧二，人将轻我。请委边将察其形势。”唐主乃遣统军使侯训将兵五千自吉州路趣全州，与张峦合兵攻桂州。南汉伏兵于山谷，峦等始至城下，罢乏，伏兵四起，城中出兵夹击之，唐兵大败，训死，峦收散卒数百奔归全州。\u003cbr/\u003e\u003cbr/\u003e     五月，庚申，帝发大梁。戊辰，至兖州。己巳，帝使人招谕慕容彦超，城上人语不逊。庚午，命诸军进攻。\u003cbr/\u003e\u003cbr/\u003e     先是，术者绐彦超云：“镇星行至角、亢，角、亢兖州之分，其下有福。”彦超乃立祠而祷之，令民家皆立黄幡。彦超性贪吝，官军攻城急，犹瘗藏珍宝，由是人无斗志，将卒相继有出降者。乙亥，官军克城，彦超方祷镇星祠，帅众力战，不胜，乃焚镇星祠，与妻赴井死。子继勋出走，追获，杀之。官军大掠，城中死者近万人。初，彦超将反，募群盗置帐下，至者二千馀人，皆山林犷悍，竟不为用。\u003cbr/\u003e\u003cbr/\u003e     帝欲悉诛兖州将吏，翰林学士窦仪见冯道、范质，与之共白帝曰：“彼皆胁从耳。”乃赦之。丁丑，以端明殿学士颜衎权知兖州事。壬午，赦兖州管内，彦超党与逃匿者期一月听自首，前已伏诛者赦其亲戚。癸未，降泰宁军为防御州。\u003cbr/\u003e\u003cbr/\u003e     唐司徒致仕李建勋卒，且死，戒家人曰：“时事如此，吾得良死幸矣！勿封土立碑，听人耕种于其上，免为他日开发之标。”及江南之亡也，诸贵人高大之冢无不发者，惟建勋冢莫知其处。\u003cbr/\u003e\u003cbr/\u003e     六月，乙酉朔，帝如曲阜，谒孔子祠。既尊，将拜。左右曰：“孔子，陪臣也，不当以天子拜之。”帝曰：“孔子百世帝王之师，敢不敬乎！”遂拜之。又拜孔子墓，命葺孔子祠，禁孔林樵采。访孔子、颜渊之后，以为曲阜令及主簿。丙戌，帝发兖州。\u003cbr/\u003e\u003cbr/\u003e     乙未，吴越顺德太夫人吴氏卒。\u003cbr/\u003e\u003cbr/\u003e     丁酉，蜀大水入成都，漂没千馀家，溺死五千馀人，坏太庙四室。戊戌，蜀大赦，赈水灾之家。\u003cbr/\u003e\u003cbr/\u003e     己亥，帝至大梁。\u003cbr/\u003e\u003cbr/\u003e     朔方节度使兼中书令陈留王冯晖卒，其子牙内都虞候继业杀其兄继勋，自知军府事。\u003cbr/\u003e\u003cbr/\u003e     太子宾客李涛之弟澣，在契丹为勤政殿学士，与幽州节度使萧海真善。海真，契丹主兀欲之妻弟也。浣说海南内附，海真欣然许之。澣因定州谍者田重霸赍绢表以闻，且与涛书，言：“契丹主童騣，专事宴游，无远志，非前人之比，朝廷若能用兵，必克；不然，与和，必得。二者皆利于速，度其情势，他日终不能力助河东者也。”壬寅，重霸至大梁，会中国多事，不果从。\u003cbr/\u003e\u003cbr/\u003e     辛亥，以冯继业为朔方留后。\u003cbr/\u003e\u003cbr/\u003e     枢密使王峻，性轻躁，多计数，好权利，喜人附己，自以天下为己任。每言事，帝从之则喜，或时未允，辄愠怼，往往发不逊语。帝以其故旧，且有佐命功，又素知其为人，每优容之。峻年长于帝，帝即位，犹以兄呼之，或称其字，峻以是益骄。副使郑仁诲、皇城使向训、恩州团练使李重进，皆帝在藩镇时腹心将佐也，帝即位，稍稍进用。峻心嫉之，累表称疾，求解机务，以诇帝意。帝屡遣左右敦谕，峻对使者辞气亢厉。又遗诸道节度使书求保证，诸道各献其书，帝惊骇久之，复遣左右慰勉，令视事，且曰：“卿倘不来，朕且自往。”犹不至。帝知枢密直学士陈观与峻亲善，令往谕指，观曰：“陛下但声言临幸其第，严驾以待之，峻必不敢不来。”从之。秋，七月，戊子，峻入朝，帝慰劳令视事。重进，沧州人，其母即帝妹福庆长公主也。\u003cbr/\u003e\u003cbr/\u003e     李谷足跌，伤右臂，在告月馀。帝以谷职业繁剧，趣令入朝，辞以未任趋拜。癸巳，诏免朝参，但令视事。\u003cbr/\u003e\u003cbr/\u003e     蜀工部尚书、判武德军邵延钧不礼于监押王承丕，承丕谋作乱。辛丑，左奉圣都指挥使安次孙钦当以部兵戍边，往辞承丕，承丕邀与俱见府公。钦不知其谋，从之。承丕至，则令左右击杀延钧，屠其家，称奉诏处置军府，即开府库赏士卒，出系囚，发屯戍。将吏毕集，钦谓承丕曰：“今延钧已伏辜，公宜出诏书以示众。”承丕曰：“我能致公富贵，勿问诏书。”钦始知承丕反，因绐曰：“今内外未安，我请以部兵为公巡察。”即跃马而出，承丕连呼之，不止。钦至营，晓谕其众，帅以入府，攻承丕，承丕左右欲拒战，钦叱之，皆弃兵走，遂执承丕，斩之，并其亲党，传首成都。\u003cbr/\u003e\u003cbr/\u003e     天平节度使、守中书令高行周卒。行周有勇而知义，功高而不矜，策马临敌，叱咤风生，平居与宾僚宴集，侃侃和易，人以是重之。\u003cbr/\u003e\u003cbr/\u003e     癸卯，蜀主遣客省使赵季札如梓州，慰抚吏民。\u003cbr/\u003e\u003cbr/\u003e     汉法，犯私盐、黮，无问多少抵死。郑州民有以屋税受盐于官，过州城，吏以为私盐，执而杀之，其妻讼冤。癸丑，始诏犯盐、黮者以斤两定刑有差。","cnt":0,"sort":6630512,"author":"司马光","prev":"6630511.html","next":"6630513.html","book_title":"资治通鉴","updateTimeFmt":"2024-03-28 17:25:38","category":"都市小说"}