{"id":0,"code":"6630031.html","title":"第308章 (3)","latest_chapter_name":"正文 第800章 (3)","xiao_shuo_code":"9226","content":"\u003cbr/\u003e\u003cbr/\u003e    十一月，龄石至长安。义真将士贪纵，大掠而东，多载宝货、子女，方轨徐行。雍州别驾韦华奔夏，赫连瓂帅众三万追义真。建威将军傅弘之曰：“公处分亟进；今多将辎重，一日行不过十里，虏追骑且至，何以待之！宜弃车轻行，乃可以免。”义真不从。俄而夏兵大至，傅弘之、蒯恩断后，力战连日，至青泥，晋兵大败，弘之、恩皆为王买德所禽。司马毛修之与义真相失，亦为夏兵所禽。义真行在前，会日暮，夏兵不穷追，故得免；左右尽散，独逃草中。中兵参军段宏单骑追寻，缘道呼之，义真识其声，出就之，曰：“君非段中兵邪？身在此，行矣！必不两全，可刎身头以南，使家公望绝。”宏泣曰：“今日之事，诚无算略；然丈夫不经此，何以知艰难！”\u003cbr/\u003e\u003cbr/\u003e     夏王勃勃欲降傅弘之，弘之不屈。时天寒，勃勃裸之，弘之叫骂而死。勃勃积人头为京观，号曰髑髅台。长安百姓逐朱龄石，龄石焚其宫殿，奔潼关。勃勃入长安，大飨将士，举觞谓王买德曰：“卿往日之言，一期而验，可谓算无遗策。此觞所集，非卿而谁！”以买德为都官尚书，封河阳候。\u003cbr/\u003e\u003cbr/\u003e     龙骧将军王敬先戍曹公垒，龄石往从之。朱超石至蒲阪，闻龄石所在，亦往从之。赫连昌攻敬先垒，断其水道。众渴，不能战，城且陷。龄石谓超石曰：“弟兄俱死异城，使老亲何以为心！尔求间道亡归，我死此，无恨矣。”超石持兄泣曰：“人谁不死，宁忍今日辞兄去乎！”遂与敬先及右军参军刘钦之皆被执，送长安，勃勃杀之；钦之弟秀之悲泣不欢燕者十年。钦之，穆之之从兄子也。\u003cbr/\u003e\u003cbr/\u003e     宋公裕闻青泥败，未知义真存亡，怒甚，刻日北伐，侍中谢晦谏以“士卒疲弊，请俟它年”，不从。郑鲜之上表，以为：“虏闻殿下亲征，必并力守潼关。径往攻之，恐未易可克；若舆驾顿洛，则不足上劳圣躬。且虏虽得志，不敢乘胜过关陕者，犹慑服大威，为将来之虑故也。若造洛而返，虏必更有揣量之心，或益生边患。况大军远出，后患甚多。昔岁西征，刘钟狼狈；去年北讨，广州倾覆；既往之效，后来之鉴也。今诸州大水，民食寡乏，三吴群盗攻没诸县，皆由困于征役故也。江南士庶，引领飆飆以望殿下之返旆，闻更北出，不测浅深之谋，往还之期，臣恐返顾之忧更在腹心也。若虑西虏更为河、洛之患者，宜结好北虏；北虏亲则河南安，河南安则济、泗静矣。”会得段宏启，知义真得免，裕乃止，但登城北望，慨然流涕而已。降义真为建威将军、司州刺史；以段宏为宋台黄门郎、领太子右卫率。裕以天水太守毛德祖为河东太守，代刘遵考守蒲阪。\u003cbr/\u003e\u003cbr/\u003e     夏王勃勃筑坛于灞上，即皇帝位，改元昌武。西秦王炽磐东巡；十二月，徙上邽民五千馀户于枹罕。\u003cbr/\u003e\u003cbr/\u003e     彗星出天津，入太微，经北斗，络紫微，八十馀日而灭。魏主嗣复召诸儒、术土问之曰：“今四海分裂，灾咎之应，果在何国？腾甚畏之。卿辈尽言，勿有所隐！”众推崔浩使对，浩曰：“夫灾异之兴，皆象人事，人苟无衅，又何畏焉？昔王莽将篡汉，彗星出入，正与今同。国家主尊臣卑，民无异望，晋室陵夷，危亡不远；彗之为异，其刘裕将篡之应乎！”众无以易其言。\u003cbr/\u003e\u003cbr/\u003e     宋公裕以谶云“昌明之后尚有二帝”，乃使中书侍郎王韶之与帝左右密谋鸩帝而立琅邪王德文。德文常在帝左右，饮食寝处，未尝暂离；韶之伺之经时，不得间。会德文有疾，出居于外。戊寅，韶之以散衣缢帝于东堂。韶之，弇之曾孙也。裕因称遗诏，奉德文即皇帝位，大赦。\u003cbr/\u003e\u003cbr/\u003e     是岁，河西王蒙逊奉表称藩，拜凉州刺史。\u003cbr/\u003e\u003cbr/\u003e     尚书右仆射袁湛卒。\u003cbr/\u003e\u003cbr/\u003e     恭皇帝\u003cbr/\u003e\u003cbr/\u003e     元熙元年己未，公元四一九年春，正月，壬辰朔，改元。\u003cbr/\u003e\u003cbr/\u003e     立琅邪王纪褚氏为皇后；后，裒之曾孙也。\u003cbr/\u003e\u003cbr/\u003e     魏主嗣畋于犊渚。\u003cbr/\u003e\u003cbr/\u003e     甲午，征宋公裕入朝，进爵为王。裕辞。\u003cbr/\u003e\u003cbr/\u003e     癸卯，魏主嗣还平城。\u003cbr/\u003e\u003cbr/\u003e     庚申，葬安皇帝于休平陵。\u003cbr/\u003e\u003cbr/\u003e     敕刘道怜司空出镇京口。\u003cbr/\u003e\u003cbr/\u003e     夏将叱奴侯提帅步骑二万攻毛德祖于蒲阪，德祖不能御，全军归彭城。二月，宋公裕以德祖为荥阳太守，戍虎牢。\u003cbr/\u003e\u003cbr/\u003e     夏主勃勃征隐土京兆韦祖思。祖思既至，恭惧过甚，勃勃怒曰：我以国士征汝，汝乃以非类遇我，汝昔不拜姚兴，今何独拜我？我在，汝犹不以我为帝王；我死，汝曹弄笔，当置我于何地邪！遂杀之。\u003cbr/\u003e\u003cbr/\u003e     群臣请都长安，勃勃曰：“朕岂不知长安历世帝王之都，沃饶险固！然晋人僻远，终不能为吾患。魏与我风俗略同，土壤邻接，自统万距魏境裁百馀里，朕在长安，统万必危；若在统万，魏必不敢济河而西。诸卿适未见此耳。”皆曰：“非所及也。”乃于长安置南台，以赫连瓂领大将军、雍州牧、录南台尚书事；勃勃还统万，大赦，改元真兴。\u003cbr/\u003e\u003cbr/\u003e     勃勃性骄虐，视民如草芥。常居城上，置弓剑于侧，有所嫌忿，手自杀之。群臣迕视者凿其目，笑者决其唇，谏者先截其舌而后斩之。\u003cbr/\u003e\u003cbr/\u003e     初，司马楚之奉其父荣期之丧归建康，会宋公裕诛剪宗室之有才望者，楚之叔父宣期、兄贞之皆死，楚之亡匿竟陵蛮中。及从祖休之自江陵奔秦，楚之亡之汝、颍间，聚众以谋复仇。楚之少有英气，能折节下士，有众万馀，屯据长社。裕使刺客沐谦往刺之，楚之待谦甚厚。谦欲发，未得间，乃夜称疾，知楚之必往问疾，因欲刺之。楚之果自赍汤药往视疾，情意勤笃，谦不忍发，乃出匕首于席下，以状告之曰：“将军深为刘裕所忌，愿勿轻率以自保全。”遂委身事之，为之防卫。\u003cbr/\u003e\u003cbr/\u003e     王镇恶之死也，沈田子杀其兄弟七人，唯弟康得免，逃就宋公裕于彭城，裕以为相国行参军。康求还洛阳视母；会长安不守，康纠合关中徙民，得百许人，驱帅侨户七百馀家，共保金墉城。时宗室多逃亡在河南，有司马文荣者，帅乞活千馀户屯金墉城南；又有司马道恭，自东垣帅三千人屯城西，司马顺明帅五千人屯陵云台，司马楚之屯柏谷坞。魏河内镇将于栗磾游骑在芒山上，攻逼交至，康坚守六旬。裕以康为河东太守，遣兵救之，平等皆散走。康劝课农桑，百姓甚亲赖之。\u003cbr/\u003e\u003cbr/\u003e     司马顺明、司马道恭及平阳太守薛辩皆降于魏，魏以辩为河东太守以拒夏人。\u003cbr/\u003e\u003cbr/\u003e     夏，四月，秦征西将军孔子帅骑五千讨吐谷浑觅地于弱水南，大破之，觅地帅其众六千降于夏，拜弱水护军。\u003cbr/\u003e\u003cbr/\u003e     庚辰，魏主嗣有事于东庙，助祭者数百国；辛巳，南巡至雁门。\u003cbr/\u003e\u003cbr/\u003e     五月，庚寅朔，魏主嗣观渔于水。己亥，还平城。\u003cbr/\u003e\u003cbr/\u003e     凉公歆用刑过严，又好治宫室。从事中郎张显上疏，以为：“凉土三分，势不支久。兼并之本，在于务农；怀远之略，莫如宽简。今入岁已来，阴阳失序，风雨乖和；是宜减膳撤悬，侧身修道，而更繁刑峻法，缮筑不止，殆非所以致兴隆也。昔文王以百里而兴，二世以四海而灭，前车之轨，得失昭然。太祖以神圣之姿，为西夏所推，左取酒泉，右开西域。殿下不能奉承遗志，混壹凉土，侔踪张后，将何以下见先王乎！沮渠蒙逊，胡夷之杰，内修政事，外礼英贤，攻战之际，身先士卒，百姓怀之，乐为之用。臣谓殿下非但不能平殄蒙逊，亦惧蒙逊方为社稷之忧。”歆览之，不悦。\u003cbr/\u003e\u003cbr/\u003e     主簿汜称上疏谏曰：“天之子爱人主，殷勤至矣；故政之不修，下灾异以戒告之，改者虽危必昌，不改者虽安必亡。元年三月癸卯，敦煌谦德堂陷；八月，效穣地裂；二年元日，昏雾四塞；四月，日赤无光，二旬乃复；十一月，狐上南门；今兹春、夏，地频五震；六月，陨星于建康。臣虽学不稽古，行年五十有九，请为殿下略言耳目之所闻见，不复能远论书传之事也。乃者咸安之初，西平地裂，狐入谦光殿前；俄而秦师奄至，都城不守。梁熙既为凉州，不抚百姓，专为聚敛，建元十九年，姑臧南门崩，陨石于闲豫堂；明年为吕光所杀。段业称制此方，三年之中，地震五十馀所；既而先王龙兴于瓜州，蒙逊篡弑于张掖。此皆目前之成事，殿下所明知也。效穣，先王鸿渐之地；谦德，即尊之室；基陷地裂，大凶之征也。日者，太阳之精，中国之象；赤而无光，中国将衰。谚曰：‘野兽入家，主人将去。’狐上南门，亦变异之大者也。今蛮夷益盛，中国益微。愿殿下亟罢宫室之役，止游畋之娱，延礼英俊，爱养百姓，以应天变，防未然。”歆不从。\u003cbr/\u003e\u003cbr/\u003e     秋，七月，宋公裕始受进爵之命。八月，移镇寿阳，以度支尚书刘怀慎为督淮北诸军事、徐州刺史，镇彭城。\u003cbr/\u003e\u003cbr/\u003e     辛未，魏主嗣东巡；甲申，还平城。\u003cbr/\u003e\u003cbr/\u003e     九月，宋王裕自解扬州牧。\u003cbr/\u003e\u003cbr/\u003e     秦左卫将军匹达等将兵讨彭利和于□川，大破之，利和单骑奔仇池；获其妻子，徙羌豪三千户于枹罕，□川羌三万馀户皆安堵如故。冬，十月，以尚书右仆射王松寿为益州刺史，镇□川。\u003cbr/\u003e\u003cbr/\u003e     宋王裕以河南萧条，乙酉，徙司州刺史义真为扬州刺史，镇石头，萧太纪谓裕曰：“道怜汝布衣兄弟，宜用为扬州。”裕曰：“寄奴于道怜，岂有所惜！扬州根本所寄，事务至多，非道怜所了。”太妃曰：“道怜年出五十，岂不如汝十岁儿邪？”裕曰：“义真虽为刺史，事无大小，悉由寄奴。道怜年长，不亲其事，于听望不足。”太妃乃无言。道怜性愚鄙而贪纵，故裕不肯用。\u003cbr/\u003e\u003cbr/\u003e     十一月，丁亥朔，日有食之。\u003cbr/\u003e\u003cbr/\u003e     十二月，癸亥，魏主嗣西巡至云中，从君子津西渡河，大猎于薛林山。\u003cbr/\u003e\u003cbr/\u003e     辛卯，宋王裕加殊礼，进王太妃为太后，世子为太子。","cnt":0,"sort":6630031,"author":"司马光","prev":"6630030.html","next":"6630032.html","book_title":"资治通鉴","updateTimeFmt":"2024-03-28 17:25:38","category":"都市小说"}