{"id":0,"code":"6629839.html","title":"第119章 (2)","latest_chapter_name":"正文 第800章 (3)","xiao_shuo_code":"9226","content":"\u003cbr/\u003e\u003cbr/\u003e    秋，七月，海贼张伯路等寇滨海九郡，杀二千石、令、长；遣侍御史巴郡庞雄督州郡兵击之，伯路等乞降，寻复屯聚。\u003cbr/\u003e\u003cbr/\u003e     九月，雁门乌桓率众王无何允与鲜卑大人丘伦等，及南匈奴骨都侯合七千骑寇五原，与太守战于高渠谷，汉兵大败。\u003cbr/\u003e\u003cbr/\u003e     南单于围中郎将耿种于美稷。冬，十一月，以大司农陈国何熙行车骑将军事，中郎将庞雄为副，将五营及边郡兵二万馀人，又诏辽东太守耿夔率鲜卑及诸郡兵共击之。以梁慬行度辽将军事。雄、夔击南匈奴薁韐日逐王，破之。\u003cbr/\u003e\u003cbr/\u003e     十二月，辛酉，郡国九地震。\u003cbr/\u003e\u003cbr/\u003e     乙亥，有星孛于天苑。\u003cbr/\u003e\u003cbr/\u003e     是岁，京师及郡国四十一雨水，并、凉二州大饥，人相食。\u003cbr/\u003e\u003cbr/\u003e     太后以阴阳不和，军旅数兴，诏岁终飨遣卫士勿设戏作乐，减逐疫俥子之半。\u003cbr/\u003e\u003cbr/\u003e     永初四年庚戌，公元一一零年春，正月，元会，彻乐，不陈充庭车。\u003cbr/\u003e\u003cbr/\u003e     邓骘在位，颇能推进贤士，荐何熙、李郺等列于朝廷，又辟弘农杨震、巴郡陈禅等置之幕府，天下称之。震孤贫好学，明欧阳《尚书》，通达博览，诸儒为之语曰：“关西孔子杨伯起。”教授二十馀年，不答州郡礼命，众人谓之晚暮，而震志愈笃。骘闻而辟之，时震年已五十馀，累迁荆州刺史、东莱太守。当之郡，道经昌邑，故所举荆州茂才王密为昌邑令，夜怀金十斤以遗震。震曰：“故人知君，君不知故人，何也？”密曰：“暮夜无知者。”震曰：“天知，地知，我知，子知，何谓无知者！”密愧而出。后转涿郡太守。性公廉，子孙常蔬食、步行；故旧或欲令为开产业，震不肯，曰：“使后世称为清白吏子孙，以此遗之，不亦厚乎！”张伯路复攻郡县，杀吏，党众浸盛。诏遣御史中丞王宗持节发幽、冀诸郡兵合数万人，征宛陵令扶风法雄为青州刺史，与宗并力讨之。\u003cbr/\u003e\u003cbr/\u003e     南单于围耿种数月，梁慬、耿夔击斩其别将于属国故城，单于自将迎战，慬等复破之，单于遂引还虎泽。\u003cbr/\u003e\u003cbr/\u003e     丙午，诏减百官及州郡县奉各有差。二月，南匈奴寇常山。\u003cbr/\u003e\u003cbr/\u003e     滇零遣兵寇褒中，汉中太守郑勤移屯褒中。任尚军久出无功，民废农桑，乃诏尚将吏兵还屯长安，罢遣南阳、颍川、汝南吏士。乙丑，初置京兆虎牙都尉于长安，扶风都尉于雍，如西京三辅都尉故事。\u003cbr/\u003e\u003cbr/\u003e     谒者庞参说邓骘徙边郡不能自存者入居三辅，骘然之，欲弃凉州，并力北边。乃会公卿集议，骘曰：“譬若衣败坏，一以相补，犹有所完，若不如此，将两无所保。”公卿皆以为然。郎中陈国虞诩言于太尉张禹曰：“若大将军之策，不可者三：先帝开拓土宇，劬劳后定，而今惮小费，举而弃之，此不可一也。凉州既弃，即以三辅为塞，则园陵单外，此不可二也。喭曰：‘关西出将，关东出相。’烈士武臣，多出凉州，士风壮猛，便习兵事。今羌、胡所以不敢入据三辅为心腹之害者，以凉州在后故也。凉州士民所以推锋执锐，蒙矢石于行陈，父死于前，子战于后，无反顾之心者，为臣属于汉故也。今推而捐之，割而弃之，民庶安土重还，必引领而怨曰：‘中国弃我于夷狄！’虽赴义从善之人，不能无恨。如卒然起谋，因天下之饥敝，乘海内之虚弱，豪雄相聚，量材立帅，驱氏、羌以为前锋，席卷而东，虽贲、育为卒，太公为将，犹恐不足当御；如此，则函谷以西，园陵旧京非复汉有，此不可三也。议者喻以补衣犹有所完，诩恐其疽食侵淫而无限极也！”禹曰：“吾意不及此，微子之言，几败国事！”诩因说禹：“收罗凉土豪杰，引其牧守子弟于朝，令诸府各辟数人，外以劝厉答其功勤，内以拘致防其邪计。”禹善其言，更集四府，皆从诩议。于是辟西州豪桀为掾属，拜牧守、长吏子弟为郎，以安慰之。邓骘由是恶诩，欲以吏法中伤之。会朝歌贼宁季等数千人攻杀长吏，屯聚连年，州郡不能禁，乃以诩为朝歌长。故旧皆吊之，诩笑曰：“事不避难，臣之职也。不遇槃根错节，无以别利器，此乃吾立功之秋也。”始到，谒河内太守马棱。棱曰：“君儒者，当谋谟庙堂，乃在朝歌，甚为君忧之。”诩曰：“此贼犬羊相聚，以求温饱耳，愿明府不以为忧。”棱曰：“何以言之？”诩曰：“朝歌者，韩、魏之郊，背太行，临黄河，去敖仓不过百里，而青、冀之民流亡万数，贼不知开仓招众，劫库兵，守成皋，断天下右臂，此不足忧也。今其众新盛，难与争锋；兵不厌权，愿宽假辔策，勿令有所拘阂而已。”及到官，设三科以募求壮士，自掾史以下各举所知，其攻劫者为上，伤人偷盗者次之，不事家业者为下，收得百馀人，诩为飨会，悉贳其罪，使入贼中诱令劫掠，乃伏兵以待之，遂杀贼数百人。又潜遣贫人能缝者佣作贼衣，以采线缝其裾，有出市里者，吏辄禽之。贼由是骇散，咸称神明，县境皆平。\u003cbr/\u003e\u003cbr/\u003e     三月，何熙军到五原曼柏，暴疾，不能进；遣庞雄与梁慬、耿种将步骑万六千人攻虎泽，连营稍前。单于见诸军并进，大恐怖，顾让韩琮曰：“汝言汉人死尽，今是何等人也！”乃遣使乞降，许之。单于脱帽徒跣，对庞雄等拜陈，道死罪。于是赦之，遇待如初，乃还所钞汉民男女及羌所略转卖入匈奴中者合万馀人。会熙卒，即拜梁慬度辽将军。庞雄还，为大鸿胪。\u003cbr/\u003e\u003cbr/\u003e     先零羌复寇褒中，郑勤欲击之，主簿段崇谏，以为“虏乘胜，锋不可当，宜坚守待之。”勤不从，出战，大败，死者三千馀人，段崇及门下吏王宗、原展以身抜刃，与勤俱死。\u003cbr/\u003e\u003cbr/\u003e     徙金城郡居襄武。\u003cbr/\u003e\u003cbr/\u003e     戊子，杜陵园火。\u003cbr/\u003e\u003cbr/\u003e     癸巳，郡国九地震。\u003cbr/\u003e\u003cbr/\u003e     夏，四月，六州蝗。\u003cbr/\u003e\u003cbr/\u003e     丁丑，赦天下。\u003cbr/\u003e\u003cbr/\u003e     王宗、法雄与张伯路连战，破走之，会赦到，贼以军未解甲，不敢归降。王宗召刺史太守共议，皆以为当遂击之，法雄曰：“不然。兵凶器，战危事，勇不可恃，胜不可必。贼若乘船浮海，深入远岛，攻之未易也。及有赦令，可且罢兵以慰诱其心，势必解散，然后图之，可不战而定也。”宗善其言，即罢兵。贼闻，大喜，乃还所略人；而东莱郡兵独未争甲，贼复惊恐，遁走辽东，止海岛上。\u003cbr/\u003e\u003cbr/\u003e     秋，七月，乙酉，三郡大水。\u003cbr/\u003e\u003cbr/\u003e     骑都尉任仁与羌战累败，而兵士放纵，槛车征诣延尉，死。护羌校尉段禧卒，复以前校尉侯霸代之，移居张掖。\u003cbr/\u003e\u003cbr/\u003e     九月，甲申，益州郡地震。\u003cbr/\u003e\u003cbr/\u003e     皇太后母新野君病，太后幸其第，连日宿止；三公上表固争，乃还宫。冬，十月，甲戌，新野君薨，使司空护丧事，仪比东海恭王。邓骘等乞身行服，太后欲不许，以问曹大家，大家上疏曰：“妾闻谦让之风，德莫大焉。今四舅深执忠孝，引身自退，而以方垂未静，拒而不许，如后有豪毛加于今日，诚恐推让之名不可再得。”太后乃许之。乃服除，诏骘复还辅朝政，更授前封，骘等叩头固让，乃止。于是并奉朝请，位次三公下，特进、侯上，其有大议，乃诣朝堂，与公卿参谋。\u003cbr/\u003e\u003cbr/\u003e     太后诏阴后家属皆归故郡，还其资财五百馀万。\u003cbr/\u003e\u003cbr/\u003e     永初五年辛亥，公元一一一年春，正月，庚辰朔，日有食之。\u003cbr/\u003e\u003cbr/\u003e     丙戌，郡国十地震。\u003cbr/\u003e\u003cbr/\u003e     己丑，太尉张禹免。甲申，以光禄勋颍川李修为太尉。\u003cbr/\u003e\u003cbr/\u003e     先零羌寇河东，至河内，百姓相惊，多南奔渡河，使北军中候朱宠将五营士屯孟津，诏魏郡、赵国、常山、中山缮作坞候六百一十六所。羌既转盛，而缘边二千石、令、长多内郡人，并无守战意，皆争上徙郡县以避寇难。三月，诏陇西徒襄武，安定徙美阳，北地徙池阳，上郡徙衙。百姓恋土，不乐去旧，遂乃刈其禾稼，发彻室屋，夷营壁，破积聚。时连旱蝗饥荒，而驱蹙劫掠，流离分散，随道死亡，或弃捐老弱，或为人仆妾，丧其太半。复以任尚为侍御史，击羌于上党羊头山，破之，乃罢孟津屯。\u003cbr/\u003e\u003cbr/\u003e     夫馀王寇乐浪。\u003cbr/\u003e\u003cbr/\u003e     高句骊王宫与濊貊寇玄菟。\u003cbr/\u003e\u003cbr/\u003e     夏，闰四月，丁酉，赦凉州、河西四郡。\u003cbr/\u003e\u003cbr/\u003e     海郡张伯路复寇东莱，青州刺史法雄击破之；贼逃还辽东，辽东人李久等共斩之，于是州界清静。\u003cbr/\u003e\u003cbr/\u003e     秋，九月，汉阳人杜琦及弟季贡、同郡王信等与羌通谋，聚众据上邽城。冬，十二月，汉阳太守赵博遣客杜习刺杀琦；封习讨奸侯。杜季贡、王信等将其众据樗泉营。\u003cbr/\u003e\u003cbr/\u003e     是岁，九州蝗，郡国八雨水。\u003cbr/\u003e\u003cbr/\u003e     永初六年壬子，公元一一二年春，正月，甲寅，诏曰：“凡供荐新味，多非其节，或郁养强孰，或穿掘萌牙，味无所至而夭折生长，岂所以顺时育物乎！《传》曰：‘非其时不食。’自今当奉祠陵庙及给御者，皆须时乃上。”凡所省二十三种。\u003cbr/\u003e\u003cbr/\u003e     三月，十州蝗。\u003cbr/\u003e\u003cbr/\u003e     夏，四月，乙丑，司空张敏罢。己卯，以太常刘恺为司空。\u003cbr/\u003e\u003cbr/\u003e     诏建武元功二十八将皆绍封。\u003cbr/\u003e\u003cbr/\u003e     五月，旱。\u003cbr/\u003e\u003cbr/\u003e     丙寅，诏令中二千石下至黄绶，一切复秩。六月，壬辰，豫章员豨原山崩。\u003cbr/\u003e\u003cbr/\u003e     辛巳，赦天下。\u003cbr/\u003e\u003cbr/\u003e     侍御史唐喜讨汉阳贼王信，破斩之。杜季贡亡，从滇零。是岁，滇零死，子零昌立，年尚少，同种狼莫为其计策，以季贡为将军，别居丁奚城。\u003cbr/\u003e\u003cbr/\u003e     永初七年癸丑，公元一一三年春，二月，丙午，郡国十八地震。\u003cbr/\u003e\u003cbr/\u003e     夏，四月，乙未，平原怀王胜薨，无子；太后立乐安夷王宠子得为平原王。\u003cbr/\u003e\u003cbr/\u003e     丙申晦，日有食之。\u003cbr/\u003e\u003cbr/\u003e     秋，护羌校尉侯霸、骑都尉马贤击先零别部牢羌于安定，获首虏千人。\u003cbr/\u003e\u003cbr/\u003e     蝗。\u003cbr/\u003e\u003cbr/\u003e     元初元年甲寅，公元一一四年春，正月，甲子，改元。\u003cbr/\u003e\u003cbr/\u003e     二月，乙卯，日南地坼，长百馀里。\u003cbr/\u003e\u003cbr/\u003e     三月，癸亥，日有食之。\u003cbr/\u003e\u003cbr/\u003e     诏遣兵屯河内通谷冲要三十三所，皆为坞壁，设鸣鼓，以备羌寇。\u003cbr/\u003e\u003cbr/\u003e     夏，四月，丁酉，赦天下。\u003cbr/\u003e\u003cbr/\u003e     京师及郡国五旱，蝗。\u003cbr/\u003e\u003cbr/\u003e     五月，先零羌寇雍城。\u003cbr/\u003e\u003cbr/\u003e     秋，七月，蜀郡夷寇蚕陵，杀县令。\u003cbr/\u003e\u003cbr/\u003e     九月，乙丑，太尉李修罢。\u003cbr/\u003e\u003cbr/\u003e     羌豪号多与诸种钞掠武都、汉中、巴郡，板榡蛮救之，汉中五官掾程信率郡兵与蛮共击破之。号多走还，断陇道，与零昌合，侯霸、马贤与战于枹罕，破之。\u003cbr/\u003e\u003cbr/\u003e     辛未，以大司农山阳司马苞为太尉。\u003cbr/\u003e\u003cbr/\u003e     冬，十月，戊子朔，日有食之。\u003cbr/\u003e\u003cbr/\u003e     凉州刺史皮杨击羌于狄道，大败，死者八百馀人。\u003cbr/\u003e\u003cbr/\u003e     是岁，郡国十五地震。\u003cbr/\u003e\u003cbr/\u003e     元初二年乙卯，公元一一五年春，护羌校尉庞参以恩信招诱诸羌，号多等帅众降；参遣诣阙，赐号多侯印，遣之。参始还治令居，通河西道。\u003cbr/\u003e\u003cbr/\u003e     零昌分兵寇益州，遣中郎将尹就讨之。夏，四月，丙午，立贵人荥阳阎氏为皇后。后性妒忌，后宫李氏生皇子保，后鸩杀李氏。\u003cbr/\u003e\u003cbr/\u003e     五月，京师旱，河南及郡国十九蝗。\u003cbr/\u003e\u003cbr/\u003e     六月，丙戌，太尉司马苞薨。\u003cbr/\u003e\u003cbr/\u003e     秋，七月，辛巳，以太仆泰山马英为太尉。\u003cbr/\u003e\u003cbr/\u003e     八月，辽东鲜卑围无虑；九月，又攻夫犁营，杀县令。\u003cbr/\u003e\u003cbr/\u003e     壬午晦，日有食之。\u003cbr/\u003e\u003cbr/\u003e     尹就击羌党吕叔都等，蜀人陈省、罗横应募刺杀叔都，皆封侯，赐钱。\u003cbr/\u003e\u003cbr/\u003e     诏屯骑校尉班雄屯三辅。雄，超之子也。以左冯翊司马钧行征西将军，督关中诸郡兵八千馀人。庞参将羌、胡兵七千馀人，与钧分道并击零昌。参兵至勇士东，为杜季贡所败，引退。钧等独进，攻拔丁奚城，杜季贡率众伪逃。钧令右扶风仲光等收羌禾稼，光等违钧节度，散兵深入，羌乃设伏要击之，钧在城中，怒而不救。冬，十月，乙未，光等兵败，并没，死者三千馀人，钧乃遁还。庞参既失期，称病引还。皆坐征，下狱，钧自杀。时度辽将军梁慬亦坐事抵罪。校书郎中扶风马融上书称参、慬智能，宜宥过责效。诏赦参等，以马贤代参领护羌校尉，复以任尚为中郎将，代班雄屯三辅。\u003cbr/\u003e\u003cbr/\u003e     怀令虞诩说尚曰：“兵法：弱不攻强，走不逐飞，自然之势也。今虏皆马骑，日行数百里，来如风雨，去如绝弦，以步追之，势不相及，所以虽屯兵二十馀万，旷日而无功也。为使君计，莫如罢诸郡兵，各令出钱数千，二十人共市一马，以万骑之众，逐数千之虏，追尾掩截，其道自究。便民利事，大功立矣。”尚即上言，用其计，遣轻骑击杜季贡于丁奚城，破之。\u003cbr/\u003e\u003cbr/\u003e     太后闻虞诩有将帅之略，以为武都太守，羌众数千遮诩于陈仓崤谷，诩即停军不进，而宣言：“上书请兵，须到当发。”羌闻之，乃分钞傍县。诩因其兵散，日夜进道，兼行百馀里，令吏士各作两灶，日增倍之，羌不敢逼。或问曰：“孙膑减灶而君增之，兵法日行不过三十里，以戒不虞，而今日且二百里，何也？”诩曰：“虏众多，吾兵少，徐行则易为所及，速进则彼所不测。虏见吾灶日增，必谓郡兵来迎，众多行速，必惮追我。孙膑见弱，吾今示强，势有不同故也。”既到郡，兵不满三千，而羌众万馀，攻围赤亭数十日。诩乃令军中，强弩勿发，而潜发小弩；羌以为矢力弱，不能至，并兵急攻。诩于是使二十强弩共射一人，发无不中，羌大震，退。诩因出城奋击，多所伤杀。明日，悉陈其兵众，令从东郭门出，北郭门入，贸易衣服，回转数周；羌不知其数，更相恐动。诩计贼当退，乃潜遣五百馀人于浅水设伏，候其走路；虏果大奔，因掩击，大破之，斩获甚众。贼由是败散。诩乃占相地势，筑营壁百八十所，招还流亡，假赈贫民，开通水运。诩始到郡，谷石千，盐石八千，见户万三千；视事三年，米石八十，盐石四百，民增至四万馀户，人足家给，一郡遂安。\u003cbr/\u003e\u003cbr/\u003e     十一月，庚申，郡国十地震。\u003cbr/\u003e\u003cbr/\u003e     十二月，武陵澧中蛮反，州郡讨平之。\u003cbr/\u003e\u003cbr/\u003e     己酉，司徒夏勤罢，庚戌，以司空刘恺为司徒，光禄勋袁敞为司空。敞，安之子也。\u003cbr/\u003e\u003cbr/\u003e     前虎贲中郎将邓弘卒。弘性俭素，治欧阳《尚书》，授帝禁中。有司奏赠弘骠骑将军，位特进，封西平侯。太后追弘雅意，不加赠位、衣服，但赐钱千万，布万匹；兄骘等复辞不受。诏封弘子广德为西平侯。将葬，有司复奏发五营轻车骑士，礼仪如霍光故事。太后皆不听，但白盖双骑，门生輓送。后以帝师之重，分西平之都乡，封广德弟甫德为都乡侯。","cnt":0,"sort":6629839,"author":"司马光","prev":"6629838.html","next":"6629840.html","book_title":"资治通鉴","updateTimeFmt":"2024-03-28 17:25:38","category":"都市小说"}