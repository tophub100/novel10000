{"id":0,"code":"6630077.html","title":"第354章 (3)","latest_chapter_name":"正文 第800章 (3)","xiao_shuo_code":"9226","content":"\u003cbr/\u003e\u003cbr/\u003e    建元四年壬戌，公元四八二年春，正月，壬戌，诏置学生二百人，以中书令张绪为国子祭酒。\u003cbr/\u003e\u003cbr/\u003e     甲戌，魏大赦。\u003cbr/\u003e\u003cbr/\u003e     三月，庚申，上召司徒褚渊、尚书左仆射王俭受遗诏辅太子；壬戌，殂于临光殿。太子即位，大赦。\u003cbr/\u003e\u003cbr/\u003e     高帝沉深有大量，博学能文。性清俭，主衣中有玉导，上敕中书曰：“留此正是兴长病源！”即命击碎；仍案检有何异物，皆随此例。每曰：“使我治天下十年，当使黄金与土同价。”\u003cbr/\u003e\u003cbr/\u003e     乙丑，以褚渊录尚书事，王俭为侍中、尚书令，车骑将军张敬儿开府仪同三司。丁卯，以前将军王奂为尚书左仆射。庚午，以豫章王嶷为太尉。\u003cbr/\u003e\u003cbr/\u003e     庚辰，魏主临虎圈，诏曰：“虎狼猛暴，取捕之日，每多伤害；既无所益，损费良多，从今勿复捕贡。”\u003cbr/\u003e\u003cbr/\u003e     夏，四月，庚寅，上大行谥曰高皇帝，庙号太祖。丙午，葬泰安陵。\u003cbr/\u003e\u003cbr/\u003e     辛卯，追尊穆妃为皇后。六月，甲申朔，立南郡王长懋为皇太子。丙申，立太子妃王氏。妃，琅邪人也。封皇子闻喜公子良为竟陵王，临汝公子卿为庐陵王，应城公子敬为安陆王，江陵公子懋为晋安王，枝江公子隆为随郡王，子真为建安王，皇孙昭业为南郡王。\u003cbr/\u003e\u003cbr/\u003e     司徒褚渊寝疾，自表逊位，世祖不许，渊固请恳切，癸卯，以渊为司空，领骠骑将军。侍中、录尚书如故。\u003cbr/\u003e\u003cbr/\u003e     秋，七月，魏发州郡五万人治灵丘道。\u003cbr/\u003e\u003cbr/\u003e     吏部尚书济阳江谧，性谄躁，太祖殂，谧恨不豫顾命；上即位，谧又不迁官；以此怨望、诽谤。会上不豫，谧诣豫章王嶷请问，曰：“至尊非起疾东宫又非才，公今欲作何计？”上知云，使御史中丞沈冲奏谧前后罪恶，庚寅，赐谧死。\u003cbr/\u003e\u003cbr/\u003e     癸卯，南康文简公褚渊卒，世子侍中贲耻其父失节，服除，遂不仕，以爵让其弟蓁，屏居墓下终身。\u003cbr/\u003e\u003cbr/\u003e     九月，丁巳，以国哀罢国子学。\u003cbr/\u003e\u003cbr/\u003e     氐王杨文弘卒。诸子皆幼，乃以兄子后起为嗣。九月，辛酉，魏以后起为武都王，文弘子集始为白水太守。既而集始自立为王，后起击破之。\u003cbr/\u003e\u003cbr/\u003e     魏以荆州巴、氐扰乱，以镇西大将军李崇为荆州刺史。崇，显祖之舅子也。将之镇，敕发陕、秦二州兵送之，崇辞曰：“边人失和，本怨刺史。今奉诏代之，自然安靖；但须一诏而已，不烦发兵自防，使之怀惧也。”魏朝从之。崇遂轻将数十骑驰至上洛，宣诏慰渝，民夷贴然。崇命边戍掠得齐人者悉还之，由是齐人亦还其生口二百许人，二境交和，无复烽燧之警。久之，徙兖州刺史。\u003cbr/\u003e\u003cbr/\u003e     兖土旧多劫盗，崇命村置一楼，楼皆悬鼓，盗发之处，乱击之；旁村始闻者，以一击为节，次二，次三，俄顷之间，声布百里；皆发人守险要。由是盗发无不擒获。其后诸州皆效之，自崇始也。\u003cbr/\u003e\u003cbr/\u003e     辛未，以征南将军王僧虔为左光禄大夫、开府仪同三司，以尚书右仆射王奂为湘州刺史。\u003cbr/\u003e\u003cbr/\u003e     宋故建平王景素主簿何昌宇、记室王摛及所举秀才刘□，前后上书陈景素德美，为之讼冤。冬，十月，辛丑，诏听以士礼还葬旧茔。□，瓛之弟也。\u003cbr/\u003e\u003cbr/\u003e     十一月，魏高祖将亲祀七庙，命有司具仪法，依古制备牲牢、器服及乐章；自是四时常祀皆举之。\u003cbr/\u003e\u003cbr/\u003e     世祖武皇帝上之上\u003cbr/\u003e\u003cbr/\u003e     永明元年癸亥，公元四八三年春，正月，辛亥，上祀南郊，大赦，改元。\u003cbr/\u003e\u003cbr/\u003e     诏以边境宁晏，治民之官，普复田秩。\u003cbr/\u003e\u003cbr/\u003e     以太尉豫章王嶷领太子太傅。嶷不参朝务，而常密献谋画，上多从之。\u003cbr/\u003e\u003cbr/\u003e     壬戌，立皇弟锐为南平王，铿为宜都王，皇子子明为武昌王，子罕为南海王。\u003cbr/\u003e\u003cbr/\u003e     二月，辛巳，以征虏将军杨炅为沙州刺史、阴平王。\u003cbr/\u003e\u003cbr/\u003e     辛丑，以宕昌王梁弥机为河、凉二州刺史，邓至王像舒为西凉州刺史。\u003cbr/\u003e\u003cbr/\u003e     宋末，以治民之官六年过久，乃以三年为断，谓之小满；而迁换去来，又不能依三年之制。三月，癸丑，诏：“自今一以小满为限。”\u003cbr/\u003e\u003cbr/\u003e     有司以天文失度，请禳之。上曰：“应天以实不以文。我克己求治，思隆惠政；若灾眚在我，禳之何益！”夏，四月，壬午，昭：“袁粲、刘秉、沈攸之，虽末节不终，而始诚可灵。”皆命以礼改葬。\u003cbr/\u003e\u003cbr/\u003e     上之为太子也，自以年长，与太祖同创大业，朝事大小，率皆专断，多违制度。信任左右张景真，景真骄侈，被服什物，僣拟乘舆；内外畏之，莫敢言者。司空咨议荀伯玉，素为太祖所亲厚，叹曰：“太子所为，官终不知，岂得畏死，蔽官耳目！我不启闻，谁当启者！”因太子拜陵，密以启太祖。太祖怒，命检校东宫。\u003cbr/\u003e\u003cbr/\u003e     太子拜陵还，至方山，晚，将泊舟，豫章王嶷自东府乘飞燕东迎太子，告以上怒之意。太子夜归，入宫，太祖亦停门籥待之。明日，太祖使南郡王长懋、闻喜公子良宣敕诘责，并示以景真罪状，使以太子令收景真，杀之。太子忧惧，称疾。\u003cbr/\u003e\u003cbr/\u003e     月馀，太祖怒不解，昼卧太阳殿，王敬则直入，叩头启太祖曰：“官有天下日浅，太子无事被责，人情恐惧；愿官往东宫解释之。”太祖无言。敬则因大声宣旨，装束往东宫，又敕太官设馔，呼左右索舆，太祖了无动意。敬则索衣被太祖，乃牵强登舆。太祖不得已至东宫，召诸王宴于玄圃。长沙王晃捉华盖，临川王映执雉尾扇，闻喜公子良持酒鎗，南郡王长懋行酒，太子及豫章王嶷、王敬则自捧酒馔，至暮，尽醉乃还。\u003cbr/\u003e\u003cbr/\u003e     太祖嘉伯玉忠荩，愈见亲信，军国密事，多委使之，权动朝右。遭母忧，去宅二里许，冠盖已塞路。左率萧景先、侍中王晏共吊之，自旦至暮，始得前。比出，饥乏，气息惙然，愤悒形于声貌。明日，言于太祖曰：“臣等所见二宫门庭，比荀伯玉宅可张雀罗矣。”晏，敬弘之从子也。\u003cbr/\u003e\u003cbr/\u003e     骁骑将军陈胤叔，先亦白景真及太子得失，而语太子皆云“伯玉以闻”。太子由是深怨伯玉。\u003cbr/\u003e\u003cbr/\u003e     太祖阴有以豫章王嶷代太子之意，而嶷事太子愈谨，故太子友爱不衰。\u003cbr/\u003e\u003cbr/\u003e     豫州刺史垣崇祖不亲附太子，会崇祖破魏兵，太祖召还朝，与之密谋。太子疑之，曲加礼待，谓曰：“世间流言，我已豁怀；自今以富贵相付。”崇祖拜谢。会太祖复遣荀伯玉，敕以边事，受旨夜发，不得辞东宫；太子以为不尽诚，益衔之。\u003cbr/\u003e\u003cbr/\u003e     太祖临终，指伯玉以属太子。上即位，崇祖累迁五兵尚书，伯玉累迁散骑常侍。伯玉内怀忧惧，上以伯玉与崇祖善，恐其为变，加意抚之。丁亥，下诏诬崇祖招结江北荒人，欲与伯玉作乱，皆收杀之。\u003cbr/\u003e\u003cbr/\u003e     庚子，魏主如崞山；壬寅，还宫。\u003cbr/\u003e\u003cbr/\u003e     闰月，癸丑，魏主后宫平凉林氏生子恂，大赦。文明太后以恂当为太子，赐林氏死，自抚养恂。五月，戊寅朔，魏主如武州山石窟佛寺。车骑将军张敬儿好信梦。初为南阳太守，其妻尚氏梦一手热如火；及为雍州，梦一胛热；为开府，梦半身热。敬儿意欲无限，当谓所亲曰：“吾妻复梦举体热矣。”又自言梦旧村社树高至天，上闻而恶之。垣崇祖死，敬儿内自疑，会有人告敬儿遣人至蛮中货易，上疑其有异志。会上于华林园设八关斋，朝臣皆预，于坐收敬儿。敬儿脱冠貂投地曰：“此物误我！”丁酉，杀敬儿，并其四子。\u003cbr/\u003e\u003cbr/\u003e     敬儿弟恭儿，常虑为兄祸所及，居于冠军，未常出襄阳，村落深阻，墙垣重复。敬儿每遣信，辄上马属韐，然后见之。敬儿败问至，席卷入蛮；后自出，上恕之。\u003cbr/\u003e\u003cbr/\u003e     敬儿女为征北咨议参军谢超宗子妇，超宗谓丹阳尹李安民曰：“往年杀韩信，今年杀彭越。’尹欲何计！”安民具启之。上素恶超宗轻慢，使兼御史中丞袁彖奏弹超宗，丁巳，收付廷尉，徙越巂，于道赐死。以彖语不刻切，又使左丞王逡之奏弹彖轻文略奏，挠法容非，彖坐免官，禁锢十年。超宗，灵运之孙；彖，顗之弟子也。\u003cbr/\u003e\u003cbr/\u003e     秋，七月，丁丑，魏主及太后如神渊池。甲申，如方山。\u003cbr/\u003e\u003cbr/\u003e     魏使假员外散骑常侍顿丘李彪来聘。\u003cbr/\u003e\u003cbr/\u003e     侍中、左光禄大夫、开府仪同三司王僧虔固辞开府，谓兄子俭曰：“汝任重于朝，行登三事；我若复有此授，乃是一门有二台司，吾实惧焉。”累年不拜，上乃许之，戊戌，加僧虔特进。俭作长梁斋，制度小过，僧虔视之，不悦，竟不入户；俭即日毁之。\u003cbr/\u003e\u003cbr/\u003e     初，王弘与兄弟集会，任子孙戏適。僧达跳下地作虎子；僧绰正坐，采蜡烛珠为凤皇，僧达夺取打坏，亦复不惜；僧虔累十二博棋，既不坠落，亦不重作。弘叹曰：“僧达俊爽，当不减人，然恐终危吾家；僧绰当以名义见美；僧虔必为长者，位至公台。”已而皆如其言。\u003cbr/\u003e\u003cbr/\u003e     八月，庚申，骁骑将军王洪范自柔然还，经涂三万馀里。\u003cbr/\u003e\u003cbr/\u003e     冬，十月，丙寅，遭骁骑将军刘缵聘于魏，魏主客令李安世主之。魏人出内藏之宝，使贾人鬻之于市。缵曰：“魏金玉大贱，当由山川所出。”安世曰：“圣朝不贵金玉，故贱同瓦砾。”缵初欲多市，闻其言，内惭而止。缵屡奉使至魏，冯太后遂私幸之。\u003cbr/\u003e\u003cbr/\u003e     十二月，乙巳朔，日有食之。\u003cbr/\u003e\u003cbr/\u003e     癸丑，魏始禁同姓为婚。\u003cbr/\u003e\u003cbr/\u003e     王俭进号卫将军，参掌选事。\u003cbr/\u003e\u003cbr/\u003e     是岁，省巴州。\u003cbr/\u003e\u003cbr/\u003e     魏秦州刺史于洛侯，性残酷，刑人或断腕，拔舌，分悬四体。合州惊骇，州民王元寿等一时俱反。有司劾奏之，魏主遣使至州，於洛侯常刑人处宣告吏民，然后斩之。齐州刺史韩麒麟，为政尚宽，从事刘普庆说麒麟曰：“公杖节方夏，而无所诛斩，何以示威！”麒麟曰：“刑罚所以止恶，仁者不得已而用之。今民不犯法，又何诛乎？若必断斩然后可以立威，当以卿应之！”普庆惭惧而起。","cnt":0,"sort":6630077,"author":"司马光","prev":"6630076.html","next":"6630078.html","book_title":"资治通鉴","updateTimeFmt":"2024-03-28 17:25:38","category":"都市小说"}