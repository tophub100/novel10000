{"id":0,"code":"6630510.html","title":"第787章 (1)","latest_chapter_name":"正文 第800章 (3)","xiao_shuo_code":"9226","content":"\u003cbr/\u003e\u003cbr/\u003e    后周纪一（起重光大渊献，尽玄黓困敦八月，凡一年有奇）\u003cbr/\u003e\u003cbr/\u003e     太祖圣神恭肃文孝皇帝上\u003cbr/\u003e\u003cbr/\u003e     广顺元年辛亥，公元九五一年春，正月，丁卯，汉太后下诰，授监国符宝，即皇帝位。监国自皋门入宫，即位于崇元殿，制曰：“朕周室之裔，虢叔之后，国号宜曰周。”改元，大赦。杨邠、史弘肇、王章等皆赠官，官为敛葬，仍访其子孙叙用之。凡仓场、库务掌纳官吏，无得收斗馀、称耗。旧所羡馀物，悉罢之。犯窃盗及奸者，并依晋天福元年以前刑名，罪人非反逆，无得诛及亲族，籍没家赀。唐庄宗、明宗、晋高祖各置守陵十房，汉高祖陵职员、宫人，时月荐享及守陵户并如故。初，唐衰，多盗，不用律文，更定峻法，窃盗赃三匹者死。晋天福中，加至五匹。奸有夫妇人，无问强、和，男女并死。汉法，窃盗一钱以上皆死。又罪非反逆，往往族诛、籍没，故帝即位，首革其弊。\u003cbr/\u003e\u003cbr/\u003e     初，杨邠以功臣、国戚为方镇者多不闲吏事，乃以三司军将补都押牙、孔目官、内知客，其人自恃敕补，多专横，节度使不能制，至是悉罢之。帝命史弘肇亲吏上党李崇矩访弘肇亲族，崇矩言：“弘肇弟弘福今存。”初，弘肇使崇矩掌其家赀之籍，由是尽得其产，皆以授弘福。帝贤之，使隶皇子荣帐下。\u003cbr/\u003e\u003cbr/\u003e     戊辰，以前复州防御使王彦超权武宁节度使。\u003cbr/\u003e\u003cbr/\u003e     汉李太后迁居西宫，己巳，上尊号曰昭圣皇太后。\u003cbr/\u003e\u003cbr/\u003e     开封尹兼中书令刘勋卒。\u003cbr/\u003e\u003cbr/\u003e     癸酉，加王峻同平章事。\u003cbr/\u003e\u003cbr/\u003e     以卫尉卿刘皞主汉隐帝之丧。\u003cbr/\u003e\u003cbr/\u003e     初，河东节度使兼中书令刘崇闻隐帝遇害，欲举兵南向，闻迎立湘阴公，乃止，曰：“吾儿为帝，吾又何求！”太原少尹李骧阴说崇曰：“观郭公之心，终欲自取，公不如疾引兵逾太行，据孟津，俟徐州相公即位，然后还镇，则郭公不敢动矣。不然，且为所卖。”崇怒曰：“腐儒，欲离间吾父子！”命左右曳出斩之。骧呼曰：“吾负经济之才而为愚人谋事，死固甘心！家有老妻，愿与之同死。”崇并其妻杀之，且奏于朝廷，示无二心。及趕废，崇乃遣使请趕归晋阳。诏报以“湘阴公比在宋州，今方取归京师，必令得所，公勿以为忧。公能同力相辅，当加王爵，永镇河东。”巩廷美、杨温闻湘阴公趕失位，奉趕妃董氏据徐州拒守，以俟河东援兵，帝使趕以书谕之。廷美、温欲降而惧死，帝复遗趕书曰：“爰念斯人尽心于主，足以赏其忠义，何由责以悔尤，俟新节度使入城，当各除刺史，公可更以委曲示之。”\u003cbr/\u003e\u003cbr/\u003e     契丹之攻内丘也，死伤颇多，又值月食，军中多妖异，契丹主惧，不敢深入，引兵还，遣使请和于汉。会汉亡，安国节度使刘词送其使者诣大梁，帝遣左千牛卫将军朱宪报聘，且叙革命之由，以金器、玉带赠之。\u003cbr/\u003e\u003cbr/\u003e     帝以邺都镇抚河北，控制契丹，欲以腹心处之。乙亥，以宁江节度使、侍卫亲军都指挥使王殷为邺都留守、天雄节度使、同平章事，领军如故，仍以侍卫司从赴镇。\u003cbr/\u003e\u003cbr/\u003e     丙子，帝帅百官诣西宫，为汉隐帝举哀成服，皆如天子礼。\u003cbr/\u003e\u003cbr/\u003e     慕容彦超遣使入贡，帝虑其疑惧，赐诏慰安之，曰：“今兄事已至此，言不欲繁，望弟扶持，同安亿兆。”\u003cbr/\u003e\u003cbr/\u003e     戊寅，杀湘阳公于宋州。\u003cbr/\u003e\u003cbr/\u003e     是日，刘崇即皇帝位于晋阳，仍用乾祐年号，所有者并、汾、忻、代、岚、宪、隆、蔚、沁、辽、麟、石十二州之地。以节度判官郑珙为中书侍郎，观察判官荥阳赵华为户部侍郎，并同平章事。以次子承钧为侍卫亲军都指挥使、太原尹，以节度副使李存瑰为代州防御使，裨将武安张元徽为马步军都指挥使，陈光裕为宣徽使。\u003cbr/\u003e\u003cbr/\u003e     北汉主谓李存瑰、张元徽曰：“朕以高祖之业，一朝坠地，今日位号，不得已而称之。顾我是何天子，汝曹是何节度使邪！”由是不建宗庙，祭祀如家人，宰相俸钱月止百缗，节度使止三十缗，自馀薄有资给而已，故其国中少廉吏。客省使河南李光美尝为直省官，颇谙故事，北汉朝廷制度，皆出于光美。北汉主闻湘阴公死，哭曰：“吾不用忠臣之言，以至于此！”为李骧立祠，岁时祭之。\u003cbr/\u003e\u003cbr/\u003e     己卯，以太师冯道为中书令，加窦贞固侍中，苏禹珪司空。\u003cbr/\u003e\u003cbr/\u003e     王彦超奏遣使赍敕诣徐州，巩廷美等犹豫不肯启关，诏进兵攻之。\u003cbr/\u003e\u003cbr/\u003e     帝谓王峻曰：“朕起于寒微，备尝艰苦，遭时丧乱，一旦为帝王，岂敢厚自奉养以病下民乎！”命峻疏四方贡献珍美食物，庚辰，下诏悉罢之。其诏略曰：“所奉止于朕躬，所损被于甿庶。”又曰：“积于有司之中，甚为无用之物。”又诏曰：“朕生长军旅，不亲学问，未知治天下之道，文武官有益国利民之术，各具封事以闻，咸宜直书，勿事辞藻。”帝以苏逢吉之第赐王峻，峻曰：“是逢吉所以族李崧也！”辞而不处。\u003cbr/\u003e\u003cbr/\u003e     初，契丹主北归，横海节度使潘聿撚弃镇随之，契丹主以聿撚为西南路招讨使。及北汉主立，契丹主使聿撚遗刘承钧书。北汉主使承钧复书，称：“本朝沦亡，绍袭帝位，欲循晋室故事，求援北朝。”契丹主大喜。北汉主发兵屯阴地、黄泽、团柏。丁亥，以承钧为招讨使，与副招讨使白从晖、都监李存瑰将步骑万人寇晋州。从晖，吐谷浑人也。\u003cbr/\u003e\u003cbr/\u003e     郭崇威更名崇，曹威更名英。\u003cbr/\u003e\u003cbr/\u003e     二月，丁酉，以皇子天雄牙内都指挥使荣为镇宁节度使，选朝士为之僚佐，以侍御史王敏为节度判官，右补阙崔颂为观察判官，校书郎王朴为掌书记。颂，协之子；朴，东平人也。\u003cbr/\u003e\u003cbr/\u003e     戊戌，北汉兵五道攻晋州，节度使王晏闭城不出。刘承钧以为怯，蚁附登城。晏伏兵奋击，北汉兵死伤者千馀人。承钧遣副兵马使安元宝焚晋州西城，元宝来降。承钧乃移军攻隰州。癸卯，隰州刺史许迁遣步军都指挥使耿继业迎击北汉兵于长寿村，执其将程筠等，杀之。未几，北汉兵攻州城，数日不克，死伤甚众，乃引去。迁，郓州人也。\u003cbr/\u003e\u003cbr/\u003e     甲辰，楚王希萼遣掌书记刘光辅入贡于唐。\u003cbr/\u003e\u003cbr/\u003e     帝悉出汉宫中宝玉器数十，碎之于庭，曰：“凡为帝王，安用此物！闻汉隐帝日与嬖宠于禁中嬉戏，珍玩不离侧，兹事不远，宜以为鉴！”仍戒左右，自今珍华悦目之物，无得入宫。\u003cbr/\u003e\u003cbr/\u003e     丁未，契丹主遣其臣袅骨支与朱宪偕来，贺即位。\u003cbr/\u003e\u003cbr/\u003e     戊申，敕前资官各听自便居外州。陈思让未至湖南，马希萼已克长沙。思让留屯郢州，敕召令还。\u003cbr/\u003e\u003cbr/\u003e     丁巳，遣尚书左丞田敏使契丹。北汉主遣通事舍人李巩言使于契丹；乞兵为援。\u003cbr/\u003e\u003cbr/\u003e     诏加泰宁节度使慕容彦超中书令，遣翰林学士鱼崇谅诣兖州谕指。崇谅，即崇远也。彦超上表谢。三月，壬戌朔，诏报之曰：“向以前朝失德，少主用谗，仓猝之间，召卿赴阙。卿即奔驰应命，信宿至京，救国难而不顾身，闻君召而不俟驾。以至天亡汉祚，兵散梁郊，降将败军，相继而至，卿即便回马首，径返龟阴。为主为时，有终有始。所谓危乱见忠臣之节，疾风知劲草之心。若使为臣者皆能如兹，则有国者谁不欲用！所言朕潜龙河朔之际，平难浚郊之时，缘不奉示喻之言，亦不得差人至行阙。且事主之道，何必如斯！若或二三于汉朝，又安肯忠信于周室！以此为惧，不亦过乎！卿但悉力推心，安民体国，事朕之事，如事故君，不惟黎庶获安，抑亦社稷是赖。但坚表率，未议替移。由衷之诚，言尽于此。”\u003cbr/\u003e\u003cbr/\u003e     唐以楚王希萼为天策上将军、武安、武平、静江、宁远节度使兼中书令、楚王，以右仆射孙忌、客省使姚凤为册礼使。\u003cbr/\u003e\u003cbr/\u003e     丙寅，遣前淄州刺史陈思让将兵戍磁州，扼黄泽路。\u003cbr/\u003e\u003cbr/\u003e     楚王希萼既得志，多思旧怨，杀戮无度，昼夜纵酒荒淫，悉以军府事委马希崇。希崇复多私曲，政刑紊乱。府库既尽于乱兵，籍民财以赏赍士卒，或封其门而取之，士卒犹以不均怨望。虽朗州旧将佐从希萼来者，亦皆不悦，有离心。\u003cbr/\u003e\u003cbr/\u003e     刘光辅之入贡于唐也，唐主待之厚，光辅密言：“湖南民疲主骄，可取也。”唐主乃以营屯都虞候边镐为信州刺史，将兵屯袁州，潜图进取。\u003cbr/\u003e\u003cbr/\u003e     小门使谢彦飆，本希萼家奴，以首面有宠于希萼，至与妻妾杂坐，恃恩专横。常肩随希崇，或拊其背，希崇衔之。故事，府宴，小门使执兵在门外。希萼使彦飆预坐，或居诸将之上，诸将皆耻之。\u003cbr/\u003e\u003cbr/\u003e     希萼以府舍焚荡，命朗州静江指挥使王逵、副使周行逢帅所部兵千馀人治之，执役甚劳，又无犒赐，士卒皆怨，窃言曰：“囚免死则役作之。我辈从大王出万死取湖南，何罪而囚役之！且大王终日酣歌，岂知我辈之劳苦乎！”逵、行逢闻多，相谓曰：“众怨深矣，不早为计，祸及吾曹。”壬申旦，帅其众各执长柯斧、白梃，逃归朗州。时希萼醉未醒，左右不敢白。癸酉，始白之。希萼遣湖南指挥使唐师翥将千馀人追之，不及，直抵朗州。逵等乘其疲乏，伏兵纵击，士卒死伤殆尽，师翥脱归。逵等黜留后马光赞，更以希萼兄子光惠知州事。光惠，希振之子也。寻奉光惠为节度使，逵等与何敬真及诸军指挥使张亻放参决军府事。希萼具以状言于唐，唐主遣使以厚赏招谕之。逵等纳其赏，纵其使，不答其诏，唐亦不敢诘也。\u003cbr/\u003e\u003cbr/\u003e     王彦超奏克徐州，杀巩廷美等。\u003cbr/\u003e\u003cbr/\u003e     北汉李巩言至契丹，契丹主使拽剌梅里报之。\u003cbr/\u003e\u003cbr/\u003e     丙子，敕：“朝廷与唐本无仇怨，缘淮军镇，各守疆域，无得纵兵民擅入唐境。商旅往来，无得禁止。”\u003cbr/\u003e\u003cbr/\u003e     己卯，潞州送涉县所获北汉将卒二百六十馀人，各赐衫裦巾履遣还。\u003cbr/\u003e\u003cbr/\u003e     加吴越王弘俶诸道兵马都元帅。\u003cbr/\u003e\u003cbr/\u003e     夏，四月，壬辰朔，滨淮州镇上言：“淮南饥民过淮籴谷，未敢禁止。”诏曰：“彼之生民，与此何异，宜令州县津铺无得禁止。”\u003cbr/\u003e\u003cbr/\u003e     蜀通奏使高延昭固辞知枢密院，丁未，以前云安榷盐使太原伊审征为通奏使，知枢密院事。审征，蜀高祖妹褒国公主之子也，少与蜀主相亲狎，及知枢密，政之大小悉以咨之。审征亦以经济为己任，而贪侈回邪，与王昭远相表里，蜀政由是浸衰。\u003cbr/\u003e\u003cbr/\u003e     吴越王弘俶徙废王弘倧居东府，为筑宫室，治园圃，娱悦之，岁时供馈甚厚。\u003cbr/\u003e\u003cbr/\u003e     契丹主遣使如北汉，告以周使田敏来，约岁输钱十万缗。北汉主使郑珙以厚赂谢契丹，自称“侄皇帝致书于叔天授皇帝”，请行册礼。\u003cbr/\u003e\u003cbr/\u003e     五月，己巳，遣左金吾将军姚汉英等使于契丹，契丹留之。辛未，北汉礼部侍郎、同平章事郑珙卒于契丹。\u003cbr/\u003e\u003cbr/\u003e     甲戌，义武节度使孙方简避皇考讳，更名方谏。\u003cbr/\u003e\u003cbr/\u003e     定难节度使李彝殷遣使奉表于北汉。\u003cbr/\u003e\u003cbr/\u003e     六月，辛亥，以枢密使、同平章事王峻为左仆射兼门下侍郎，枢密副使、兵部侍郎范质、户部侍郎、判三司李谷为中书侍郎，并同平章事，谷仍判三司。司徒兼侍中窦贞固、司空兼中书侍郎、同平章事苏禹珪并罢守本官。癸丑，范质参知枢密院事。丁巳，以宣徽北院使翟光邺兼枢密副使。\u003cbr/\u003e\u003cbr/\u003e     初，帝讨河中，已为人望所属。李谷时为转运使，帝数以微言讽之，谷但以人臣尽节为对，帝以是贤之。即位，首用为相。时国家新造，四方多故，王峻夙夜尽心，知无不为，军旅之谋，多所裨益。范质明敏强记，谨守法度。李谷沉毅有器略，在帝前议论，辞气慷慨，善譬谕以开主意。\u003cbr/\u003e\u003cbr/\u003e     武平节度使马光惠，愚懦嗜酒，不能服诸将，王逵、周行逢、何敬真谋以辰州刺史庐陵刘言骁勇得蛮夷心，欲迎以为副使。言知逵等难制，曰：“不往，将攻我。”乃单骑赴之。既至，众废光惠，送于唐，推言权武平留后，表求旄节于唐，唐人未许。亦称藩于周。\u003cbr/\u003e\u003cbr/\u003e     吴越王弘俶以前内外马步都统军使仁俊无罪，复其官爵。\u003cbr/\u003e\u003cbr/\u003e     契丹遣燕王述轧等册命北汉王为大汉神武皇帝，妃为皇后。北汉主更名昮。\u003cbr/\u003e\u003cbr/\u003e     秋，七月，北汉主遣翰林学士博兴卫融等诣契丹谢册礼，且请兵。\u003cbr/\u003e\u003cbr/\u003e     八月，壬戌，葬汉隐帝于颍陵。\u003cbr/\u003e\u003cbr/\u003e     义武节度使孙方谏入朝，壬子，徙镇国节度使，以其弟易州刺史行友为义武留后。又徙建雄节度使于晏镇徐州，以武宁节度使王彦超代之。\u003cbr/\u003e\u003cbr/\u003e     戊午，追立故夫人柴氏为皇后。\u003cbr/\u003e\u003cbr/\u003e     九月，北汉主遣招讨使李存瑰将兵自团柏入寇。契丹欲引兵会之，与酋长议于九十九泉。诸部皆不欲南寇，契丹主强之。癸亥，行至新州之西火神淀，燕王述轧及伟王之子太宁王沤僧作乱，弑契丹主而立述轧。契丹主德光之子齐王述律逃入南山，诸部奉述律以攻述轧、沤僧，杀之，并其族党。立述律为帝，改元应历。自火神淀入幽州，遣使告于北汉，北汉主遣枢密直学士上党王得中如契丹，贺即位，复以叔父事之，请兵以击晋州。\u003cbr/\u003e\u003cbr/\u003e     契丹主年少，好游戏，不亲国事，每夜酣饮，达旦乃寐，日中方起，国人谓之睡王。后更名明。\u003cbr/\u003e\u003cbr/\u003e     壬申，蜀以吏部尚书、御史中丞范仁恕为中书侍郎兼吏部尚书、同平章事。\u003cbr/\u003e\u003cbr/\u003e     楚王希萼既克长沙，不赏许可琼，疑可琼怨望，出为蒙州刺史。遣马步都指挥使徐威、左右军马步使陈敬迁、水军都指挥使鲁公馆、牙内侍卫指挥使陆孟俊帅部兵立寨于城西北隅，以备朗兵。不存抚役者，将卒皆怨怒，谋作乱。希崇知其谋，戊寅，希萼宴将吏，徐威等不预，希崇亦辞疾不至。威等使人先驱踶啮马十馀入府，自帅其徒执斧斤、白梃，声言絷马，奄至座上，纵横击人，颠踣满地。希萼逾垣走，威等执囚之。执谢彦飆，自顶及踵剉之。立希崇为武安留后，纵兵大掠。幽希萼于衡山县。\u003cbr/\u003e\u003cbr/\u003e     刘言闻希崇立，遣兵趣潭州，声言讨其篡夺之罪。壬午，军于益阳之西。希崇惧，癸未，发兵二千拒之，又遣使如朗州求和，请为邻藩。掌书记桂林李观象说言曰：“希萼旧将佐犹在长沙，此必不欲与公为邻；不若先檄希崇取其首，然后图湖南，可兼有也。”言从之。希崇畏言，即断都军判官杨仲敏、掌书记刘光辅、牙内指挥使魏师进、都押牙黄勍等十馀人首，遣前辰阳县令李翊赍送朗州。至则腐败，言与王逵等皆以为非仲敏等首，怒责翊，翊惶恐自杀。","cnt":0,"sort":6630510,"author":"司马光","prev":"6630509.html","next":"6630511.html","book_title":"资治通鉴","updateTimeFmt":"2024-03-28 17:25:38","category":"都市小说"}