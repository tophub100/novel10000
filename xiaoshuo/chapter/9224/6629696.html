{"id":0,"code":"6629696.html","title":"第22章","latest_chapter_name":"正文 第25章","xiao_shuo_code":"9224","content":"\u003cbr/\u003e\u003cbr/\u003e    西晋月氏国三藏竺法护译\u003cbr/\u003e\u003cbr/\u003e     常被轻慢品\u003cbr/\u003e\u003cbr/\u003e     于是佛告德大势菩萨。是故当知。其有比丘比丘尼。清信士清信女持斯经典。假使四部骂詈诽谤。出粗犷辞诃制止之。罪不可限。设复有人。闻是经卷受持讽诵。为他人说广解其谊。获上妙福。如斯畴类。佛所咨嗟。眼耳鼻口身意清净。而无蔽碍。又告德大势。乃去往古久远世时。不可称限广远无量不可议劫有佛。号寂趣音王如来至真等正觉明行成为善逝世间解无上士道法御天人师为佛众祐。劫名离大财。世界曰大柱。佛语德大势。寂趣音王如来。普为诸天自境界人。讲经化导。与声闻乘演四圣谛。度老病死使近泥洹。解十二缘所由从起。为诸菩萨讲六度无极。使至无上正真之道。现如来慧所行常连。佛寿四江河沙亿百千垓劫。佛灭度后正法住立。如一阎浮提。亿百千垓尘数劫。其像法立。如四天下亿百千垓尘数劫。又语德大势。其佛灭度后像法没尽。次复有佛。续号寂趣音王。展转相承二十亿千如来至真等正觉明行成为善逝世间解无上士道法御天人师。时此诸佛次第灭度。正法没已像法次尽。彼世比丘。憍慢自大越背法诏。有一比丘。名曰常被轻慢。为菩萨学。何故名之常被轻慢。其开士见比丘比丘尼清信士清信女。每谓之曰。诸贤无得憍慢自高。所以者何。诸贤志趣。当尚菩萨如来至真等正觉。以是方便。慎所缘谊。为诸比丘讲菩萨行。不受所诲不肯讽诵。遥见四部仍谓之曰。我身终不轻慢诸贤人。普当学菩萨高行。得至如来至真等正觉。佛语德大势。尔时四部得闻此言。咸兴恚怒毁呰骂詈。此一比丘。不问吾等不见人心。反自贡高云见人心。授我等决。当成无上至真等正觉。人所不欲非常之事。而为人说。又语德大势。若一比丘行值大雨。蒙佛威神如被覆盖。身不渍溺。虽见骂詈心不恚恨。面色不变。若闻其言憎不喜者。以瓦石掷。续遥举声而教之曰。勿行轻慢。修忍辱心发菩萨意。所以者何。尔时比丘比丘尼清信士清信女。贡高自大数数闻见。大士教曰。吾心常谦不轻诸贤。虽见骂辱心不增减。彼等四辈。因共名之常被轻慢。斯一大士临欲寿终。得闻寂趣音王如来讲正法华经二十颂本深妙之谊亿百千事。大士临终。踊在虚空唱扬大音。叹斯经典而告之曰。仁当受经。亦当逮得如前净眼。耳鼻口身意亦清净。已获斯净。更即增益二十亿垓寿。逮得定意。复为众人讲是经典。前时四部闻其所说而毁呰之。名此大士为常被轻慢建自大者。见此大士微妙神力辩才慧力善权道力。皆来归伏敬宗为友听闻经法。是等辈类。余不可计。无数亿人。便立无上正真道意。时彼大士寿没之后。便值二十百千亿如来正真。此诸世尊。皆为讲说正法华经。稍稍进前。以是德本。复更值见二十亿百千如来。皆同一号。号雷鸣音王。皆从得闻如斯经典。复更值遇二十亿百千如来。皆复同号。名雷音王。亦复从闻正法华经。受持讽诵为四辈说。在所生处。常自然获眼净耳净鼻净口净身净意净。视听洞彻。鼻通口辩。身能轻举。意睹众生心。普为四辈演斯经典分别其谊。\u003cbr/\u003e\u003cbr/\u003e     佛语德大势。常被轻慢大士。供养奉事若干亿百千数如来已。复更值无数亿百千如来。亦复从受正法华经。以是德本。自致无上正真之道成最正觉。德大势。菩萨欲知大士常被轻慢于寂趣音王如来之世为四部人说经法者不乎。则我身是也。假使尔时设不受是正法华经。不持讽诵为人说者。不能疾逮无上正真道成最正觉。备从过去诸佛世尊。闻此经典。受持讽诵广为人说致最正觉。尔时比丘比丘尼清信士清信女。其一大士为说经言。我行恭敬不轻诸贤仁等当逮如来正觉道德之慧。又诸四部轻彼大士骂詈形笑不自改者。二十亿千劫所生之处。常不值佛不闻法声。又万劫中堕无可大地狱。拷掠烧炙痛不可言。罪已毕竟从地狱出。以彼大士教化之故。令发无上正真道意。皆得神通。慧无挂碍。今悉现在。佛语得。大势。欲知尔时四部毁呰形笑恚骂大士者不。今此会中颰陀和等五百菩萨。师子月等五百比丘比丘尼。今在佛前。五百清信士五百清信女等。皆不退转。当成无上正真之道。佛告德大势。此正法华经其谊广大。威神无量一切无庆诸菩萨大士所当钦尚。如来灭后其受斯经。持讽诵读得福如是。逮成无上正真道。于是世尊。而叹颂曰。\u003cbr/\u003e\u003cbr/\u003e     今我识念　　往古过事　　佛名寂趣\u003cbr/\u003e\u003cbr/\u003e     音声之王　　威神无量　　天人所敬\u003cbr/\u003e\u003cbr/\u003e     为诸众生　　人民讲法　　其佛最胜\u003cbr/\u003e\u003cbr/\u003e     灭度之后　　然其正法　　最末世时\u003cbr/\u003e\u003cbr/\u003e     有一比丘　　为菩萨行　　因时号名\u003cbr/\u003e\u003cbr/\u003e     常被轻慢　　即时往至　　于比丘众\u003cbr/\u003e\u003cbr/\u003e     及比丘尼　　所睹颠倒　　但劝化之\u003cbr/\u003e\u003cbr/\u003e     志行佛道　　自宣我心　　不怀憍恣\u003cbr/\u003e\u003cbr/\u003e     骂詈轻毁　　每见形笑　　彼时常为\u003cbr/\u003e\u003cbr/\u003e     使闻此言　　假使得闻　　此经法时\u003cbr/\u003e\u003cbr/\u003e     若复住立　　设有所作　　时明慧者\u003cbr/\u003e\u003cbr/\u003e     临欲寿终　　用分别说　　此正法华\u003cbr/\u003e\u003cbr/\u003e     寻时报应　　增益寿命　　变现其身\u003cbr/\u003e\u003cbr/\u003e     而得自在　　处在虚空　　讲说经典\u003cbr/\u003e\u003cbr/\u003e     教化一切　　悉发道慧　　于时大士\u003cbr/\u003e\u003cbr/\u003e     寿终没后　　逮见诸佛　　亿百千垓\u003cbr/\u003e\u003cbr/\u003e     稍稍渐渐　　开化入法　　为分别说\u003cbr/\u003e\u003cbr/\u003e     于斯经卷　　诸最胜子　　得成为佛\u003cbr/\u003e\u003cbr/\u003e     则我身是　　能仁如来　　其诸比丘\u003cbr/\u003e\u003cbr/\u003e     口喜诽谤　　众比丘尼　　及清信士\u003cbr/\u003e\u003cbr/\u003e     彼时所有　　诸清信女　　被蒙开化\u003cbr/\u003e\u003cbr/\u003e     闻经解慧　　常当睹见　　无数亿佛\u003cbr/\u003e\u003cbr/\u003e     则颰陀和　　五百人是　　诸比丘众\u003cbr/\u003e\u003cbr/\u003e     及比丘尼　　清信士女　　今见佛前\u003cbr/\u003e\u003cbr/\u003e     吾尔时悉　　令闻尊法　　皆开化之\u003cbr/\u003e\u003cbr/\u003e     使得晓了　　于今佛身　　灭度之后\u003cbr/\u003e\u003cbr/\u003e     数数当受　　奉斯经卷　　无数亿亿\u003cbr/\u003e\u003cbr/\u003e     而当思惟　　未曾得闻　　如是之法\u003cbr/\u003e\u003cbr/\u003e     假使有佛　　亿百千数　　希闻讲说\u003cbr/\u003e\u003cbr/\u003e     如斯等经　　是故以闻　　如是像典\u003cbr/\u003e\u003cbr/\u003e     自在圣尊　　称赞经典　　我灭度后\u003cbr/\u003e\u003cbr/\u003e     若有说此　　频数当忍　　受正法华\u003cbr/\u003e\u003cbr/\u003e     如来神足行品\u003cbr/\u003e\u003cbr/\u003e     尔时于彼三千世界尘数亿百千垓诸菩萨等从地踊出者。一切皆悉住世尊前佥然叉手白大圣曰。如来灭后。布露经典遍诸佛国。及世尊土灭度之处。于彼所在讲说斯经。多所利益。若有受持此妙典要。讲读书写为人说者。德不可量。于时溥首。处于忍界诸菩萨无数亿百千垓。受比丘比丘尼清信士清信女。诸天龙神健沓和阿须伦迦留罗真陀罗摩休勒及人非人。如来皆为神足变化。如来至真等正觉。为现瑞应。悉得柔顺法忍。皆令书写正法华经。化异世界亿百千数诸菩萨等。各各坐于诸宝树下师子座上。\u003cbr/\u003e\u003cbr/\u003e     尔时能仁世尊。及此一切如来正觉。现其神足具足充满。百千岁中有所兴立。应时百千岁中功德自然。而大光明灭除阴云。弹指之顷自然有声靡不通达。十方佛国一切世界六反震动。诸天龙神阿须伦迦留罗真陀罗摩休勒。承佛威神各随所住。无央数千诸佛世界。普悉睹见斯忍佛土。又诸如来十方无数亿百千垓。各各自坐诸宝树下师子座上。能仁如来多宝世尊。于彼七宝庙寺讲堂。自然严净师子之座。威曜显赫无数无限。不可计会亿百千垓菩萨大士及四部众。见斯变化。心中愕然惊喜无量。得未曾有。则闻空中音声。而歌颂曰。仁者。欲知过是无限不可思议亿百千垓诸佛世界。有佛世界。名曰忍土。于彼有佛。号能仁如来。为诸菩萨大士。讲正法华经方等典诏。一切诸佛普护斯经。用救菩萨大士。以故诸贤。心当质直清净。稽首归命劝赞奉侍。供养彼能仁正觉。于时众生闻空中自然之音。有佛世尊。号曰能仁。这闻名称。应时叉手。以若干种华香衣服幢幡杂香。举手各散忍世界。璎珞珠玑诸贯真珠如意宝珠。而供养之。其华香幡盖璎珞珠玑明月宝珠。自然来入于忍世界。寻时合会为宝华盖。在于虚空悉覆诸佛及菩萨上。时彼世尊告诸异行。及佛前住诸菩萨众。如来正觉功德威神。不可思议。诸族姓子。于无数亿那术百千垓劫。说此经谊不可究竟。虽无央数若干种经。所不能及不可限尽。欲度彼岸难得边际。诸族姓子。举要言之。假令有人欲了斯经要。悉佛威神普诸佛法。诸世尊界诸佛精进。诸佛闲居诸佛妙力。示现是经。故族姓子。佛灭度后。当以殷勤求此经典。受持书写精进奉行。供养承事为他人说。设使有人。赍此经行讲赞书写。思惟奉宣著于竹帛。若在精舍斋堂室宅。大林树下若在水边。当起塔庙。所以者何。则为如来所处之地。观是道场佛所坐树。则当察之。一切如来正觉所游。群圣世雄转法轮处。十方诸佛在中灭度。等无差特。于斯世尊。而叹颂曰。\u003cbr/\u003e\u003cbr/\u003e     世愍哀法　　不可思议　　而常建立\u003cbr/\u003e\u003cbr/\u003e     神通之慧　　亦复示现　　普等明目\u003cbr/\u003e\u003cbr/\u003e     众生一切　　悉得欢喜　　其舌神根\u003cbr/\u003e\u003cbr/\u003e     畅音梵天　　演奋光明　　亿百千垓\u003cbr/\u003e\u003cbr/\u003e     诸群萌类　　睹见神足　　怪未曾有\u003cbr/\u003e\u003cbr/\u003e     皆入大道　　又圣导师　　兴一大光\u003cbr/\u003e\u003cbr/\u003e     弹指之顷　　宣洪音声　　即时普告\u003cbr/\u003e\u003cbr/\u003e     一切佛土　　周遍十方　　诸佛世界\u003cbr/\u003e\u003cbr/\u003e     如此变化　　及余感动　　大圣所现\u003cbr/\u003e\u003cbr/\u003e     瑞应如是　　如来尔时　　皆令欢喜　　佛灭度后　　奉是经卷　　安住宣畅\u003cbr/\u003e\u003cbr/\u003e     功德之法　　无央数劫　　不可思议\u003cbr/\u003e\u003cbr/\u003e     持是经卷　　福祚之限　　导师咨嗟\u003cbr/\u003e\u003cbr/\u003e     若干无量　　欲尽其限　　不可边崖\u003cbr/\u003e\u003cbr/\u003e     犹如虚空　　不可穷极　　名称至德\u003cbr/\u003e\u003cbr/\u003e     无能思惟　　持是经者　　净德常然\u003cbr/\u003e\u003cbr/\u003e     则为见佛　　大圣导师　　及吾于世\u003cbr/\u003e\u003cbr/\u003e     灭度大通　　则此一切　　诸菩萨众\u003cbr/\u003e\u003cbr/\u003e     并复睹此　　四部之会　　其有值遇\u003cbr/\u003e\u003cbr/\u003e     斯经典者　　则为遭见　　今日之会\u003cbr/\u003e\u003cbr/\u003e     佛灭度后　　亦复在此　　及彼十方\u003cbr/\u003e\u003cbr/\u003e     诸佛世界　　其有能持　　此经卷者\u003cbr/\u003e\u003cbr/\u003e     则为睹觐　　诸过去佛　　及于十方\u003cbr/\u003e\u003cbr/\u003e     今现在佛　　目自面见　　供养奉持\u003cbr/\u003e\u003cbr/\u003e     悉当悦意　　向人中上　　在于道场\u003cbr/\u003e\u003cbr/\u003e     所可思惟　　当速受持　　于此经典\u003cbr/\u003e\u003cbr/\u003e     自然辩才　　无所挂碍　　设本种命\u003cbr/\u003e\u003cbr/\u003e     不能长者　　当分别晓　　于斯经谊\u003cbr/\u003e\u003cbr/\u003e     便当受持　　于此世尊　　晓了诸经\u003cbr/\u003e\u003cbr/\u003e     次第所归　　大圣世尊　　灭度之后\u003cbr/\u003e\u003cbr/\u003e     假使有人　　至诚说者　　分别此经\u003cbr/\u003e\u003cbr/\u003e     议理所趣　　则讲审谛　　诸经卷谊\u003cbr/\u003e\u003cbr/\u003e     其人光明　　分别所觉　　譬如日月\u003cbr/\u003e\u003cbr/\u003e     普照远近　　游于天下　　在所至到\u003cbr/\u003e\u003cbr/\u003e     劝化发起　　无数菩萨　　是故智慧\u003cbr/\u003e\u003cbr/\u003e     诸菩萨众　　闻如是像　　经无等伦\u003cbr/\u003e\u003cbr/\u003e     我灭度后　　奉此经典　　其人不疑\u003cbr/\u003e\u003cbr/\u003e     于佛大道\u003cbr/\u003e\u003cbr/\u003e     药王菩萨品\u003cbr/\u003e\u003cbr/\u003e     于是宿王华菩萨前白佛言。药王菩萨。以何等故。游忍世界。堪任无数勤苦之难。善哉天尊。愿为十方诸佛世界菩萨声闻云集于斯。若有闻佛班宣药王。初发道心宿行功勋。为今众会及后来世。普闻受持追学究竟。天人龙鬼诸尊神王。佥皆悦豫发大道意。自致正觉度脱一切。于时世尊。见宿王华发心至诚。为一切诸佛赞曰善哉。乃为将来诸菩萨施。劝进后学令入道智。谛听谛听善思念之。唯然世尊。愿乐欲闻。佛言。乃往过去江河沙劫。尔时有佛。号离垢日月光首如来至真等正觉。出现于世。其土寿命四万二千岁。教化众生济度危厄。于时十方菩萨大会有八十亿。诸声闻众七十二江河沙等。又其佛土而无女人三恶之趣。无阿须伦八难之患。其地平正绀琉璃色。众宝校成庄严清净。生众宝树周回围绕。珍琦珓珞周匝覆盖。竖诸幢幡。宝瓶香炉烧众名香。一切树下设宝床榻。坐具严饰不可称载。诸坐具上有五千亿诸天之座。鼓诸音乐歌佛功德。以为供养。于时其佛。为诸菩萨及声闻众。分别讲说正法华经。时有菩萨。名众生喜见。闻佛敷演散解义要。即奉佛法遵习苦行。夙夜精进。万二千岁。经行不坐竟万二千岁。即便逮得普现三昧。逮此定已辄复思惟。吾以逮是普现三昧。便能致此正法华经因逮定意。踊跃欢喜心自念言。我当供养离垢日月光首如来至真奉正法华经。即如其像三昧正受。处在虚空。雨心天华杂香栴檀。用供养佛。应时所雨众华杂香。普熏十方诸佛世界。其闻香者悉得法忍。众生之类和心相向。众生喜见菩萨。从定意起重自思惟。虽用杂物供养于佛。不能畅尽至真之德。以身供养尔乃无上。寻如所念。断绝五谷专食众香。众香华汁而以饮之。日使身中内外皆香。如是服香竟十二年。复和众香以涂其体。香油润衣。而立誓愿以身为灯。为一切故。即然其身供养诸佛。以精诚故。其光遍照八十江河沙诸佛世界。应时诸佛同声赞曰。善哉善哉。族姓子。精进乃尔世之希有。斯真供养如来经典。乃为众生忍苦不劳。超逾天人一切所行。国财妻子施所不及。供养之中为尊为上。为最为长为无畴匹。以身施者乃成法施。诸佛世尊叹是德已。则便默然。于时菩萨自然其身。千二百岁火故不灭。用一心故无有苦患。于是之后火焰乃息。勤修精进供养法故。于是终没还生其世。更复值见离垢日月光首如来至真之士。生离垢施国王宫内。自然化生结加趺坐。而为父母说此颂曰。\u003cbr/\u003e\u003cbr/\u003e     尊王识念我本行　　坚强勤修大精进\u003cbr/\u003e\u003cbr/\u003e     所重爱身以用施　　建立住此逮三昧","cnt":0,"sort":6629696,"author":"竺法护","prev":"6629695.html","next":"6629697.html","book_title":"正法华经","updateTimeFmt":"2024-03-28 17:25:38","category":"都市小说"}