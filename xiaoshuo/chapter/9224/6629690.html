{"id":0,"code":"6629690.html","title":"第16章","latest_chapter_name":"正文 第25章","xiao_shuo_code":"9224","content":"\u003cbr/\u003e\u003cbr/\u003e    来世书此经　　尔乃为奇特\u003cbr/\u003e\u003cbr/\u003e     设取十方地　　举著于爪上\u003cbr/\u003e\u003cbr/\u003e     擎行恣所游　　升置于梵天\u003cbr/\u003e\u003cbr/\u003e     此者不为远　　精进无奇异\u003cbr/\u003e\u003cbr/\u003e     不如于来世　　须臾读此经\u003cbr/\u003e\u003cbr/\u003e     假使劫烧时　　人践火中行\u003cbr/\u003e\u003cbr/\u003e     乃担草不烧　　不足以为奇\u003cbr/\u003e\u003cbr/\u003e     我灭度之后　　若持此经典\u003cbr/\u003e\u003cbr/\u003e     为一人说者　　尔乃为殊特\u003cbr/\u003e\u003cbr/\u003e     假使有受持　　八万诸法藏\u003cbr/\u003e\u003cbr/\u003e     颁宣如所说　　以示亿千人\u003cbr/\u003e\u003cbr/\u003e     比丘于彼世　　开化诸声闻\u003cbr/\u003e\u003cbr/\u003e     住于神通者　　不足为奇异\u003cbr/\u003e\u003cbr/\u003e     若持此经典　　信喜而爱乐\u003cbr/\u003e\u003cbr/\u003e     数数咨称者　　尔乃为殊异\u003cbr/\u003e\u003cbr/\u003e     若无数亿千　　兴立无著塔\u003cbr/\u003e\u003cbr/\u003e     六通极大圣　　犹如恒边沙\u003cbr/\u003e\u003cbr/\u003e     佛灭度之后　　设持此经典\u003cbr/\u003e\u003cbr/\u003e     其人得功报　　过是难限量\u003cbr/\u003e\u003cbr/\u003e     百千诸世界　　说法不可计\u003cbr/\u003e\u003cbr/\u003e     今我亦宣畅　　佛慧所分别\u003cbr/\u003e\u003cbr/\u003e     计是经典者　　一切经中尊\u003cbr/\u003e\u003cbr/\u003e     其奉持此典　　则侍诸佛身\u003cbr/\u003e\u003cbr/\u003e     族姓子讲说　　现在如来前\u003cbr/\u003e\u003cbr/\u003e     后世持是经　　贤圣乃堪任\u003cbr/\u003e\u003cbr/\u003e     须臾持此经　　则为奉敬佛\u003cbr/\u003e\u003cbr/\u003e     一切诸导师　　是经难值遇\u003cbr/\u003e\u003cbr/\u003e     一切十方佛　　为现所咨嗟\u003cbr/\u003e\u003cbr/\u003e     勇猛有威神　　神通为以达\u003cbr/\u003e\u003cbr/\u003e     名德远流布　　诸佛所爱乐\u003cbr/\u003e\u003cbr/\u003e     用持此经故　　逮得寂定地\u003cbr/\u003e\u003cbr/\u003e     导师灭度后　　则为天世人\u003cbr/\u003e\u003cbr/\u003e     显示作眼目　　宣布此经故\u003cbr/\u003e\u003cbr/\u003e     于当来之世　　须臾说此典\u003cbr/\u003e\u003cbr/\u003e     其一切众生　　稽首礼明者\u003cbr/\u003e\u003cbr/\u003e     （诸本此中加梵志品各分为二十八品云）。\u003cbr/\u003e\u003cbr/\u003e     时能仁佛告诸众会。吾往无数难称限劫。求法华经未曾懈惓。时作国王。遵修大法六度无极。布施金银水精琉璃琥珀珊瑚珠玉车磲马瑙。头目肌肉手足支体。妻子男女象马车乘不惜躯命。时人寿长不可计会。吾用法故捐弃国位委正太子。行求大典。击鼓振铎宣令华裔。有能为吾演大典者。吾当为仆供给走使。时有梵志而报之曰。我有大典正法华经。若能为仆吾当慧报。佛告比丘。吾闻其言欢喜从命奉侍梵志。给所当得水浆饮食。扫洒应对趋走采果。储畜资粮未曾懈废。奉侍千岁使无侥渴。佛时颂曰。\u003cbr/\u003e\u003cbr/\u003e     击鼓振铎　　宣令远近　　欲求大典\u003cbr/\u003e\u003cbr/\u003e     正法华经　　若见赐者　　吾当为仆\u003cbr/\u003e\u003cbr/\u003e     趋走役使　　给所当得　　甘心乐闻\u003cbr/\u003e\u003cbr/\u003e     不敢疲倦　　所当供养　　不惜身力\u003cbr/\u003e\u003cbr/\u003e     趣欲闻受　　正法华经　　愿及十方\u003cbr/\u003e\u003cbr/\u003e     不适为已　　其王精进　　未曾休懈\u003cbr/\u003e\u003cbr/\u003e     衣食供命　　不求甘奇　　愍念众生\u003cbr/\u003e\u003cbr/\u003e     诸未度者　　寻时即获　　正法华经\u003cbr/\u003e\u003cbr/\u003e     佛告诸比丘。时国王。则吾身也。梵志者。调达是。今吾具足六度无极大慈大悲。成四等心三十二相八十种好紫磨金色。十种力四无所畏四事不护。十八不共威神尊重度脱十方。皆由调达恩德之力。调达却后无央数劫。当得作佛。号曰天王如来至真等正觉明行成为善逝世间解无上士道法御天人师为佛众祐。世界名天衢。时天王佛广说经法。如江河沙众生得无著证。无数不可计人志在缘觉。如江河沙无量烝民。皆发无上正真道意至不退转。其佛当寿二十中劫。灭度之后。正法当住二十中劫。不散身骨合全舍利起七宝塔。高六十里。周八十里。普天下人悉往供养。香华伎乐歌颂功德。绕塔作礼。不可计人得无著证。无央数人志缘觉乘。不可思议无量天人。发无上正真道意。志不退转若族姓子族姓女。逮得闻是正法华经。心中霍然而无狐疑。杜塞三趣。不堕地狱饿鬼畜生。便当得生十方佛前咨受正法。若在天上世间豪贵。若在佛前自然化生七宝莲华。于时下方多宝世尊所从菩萨。号曰智积。自启其佛。当还本土。时能仁佛告智积曰。吾有菩萨。名溥首童真。且待斯须可与相见。宣叙阔别咨讲经典乃还本土。于是溥首坐七宝莲华。有千叶大如车轮。与诸菩萨俱坐莲华。从龙王宫踊出大海。溥首童真。皆退下华礼二佛已。与智积菩萨对相问讯。智积菩萨问溥首曰。所诣海渊化度几何。答曰。其数无量不可称限。非口所宣非心所计。如今不久自当有应。所说未竟。寻有莲华从海踊出在虚空中。无数菩萨皆坐其上。此皆溥首在海之所化。悉发大意。其志无上正真道者。普在空中讲大乘事。本发声闻意者。在于虚空说弟子行。解知大乘。溥首前谓智积曰。在海所化其现若兹。智积菩萨以颂问曰。\u003cbr/\u003e\u003cbr/\u003e     至仁慧无量　　化海众宝数\u003cbr/\u003e\u003cbr/\u003e     唯为露圣旨　　分别说其意\u003cbr/\u003e\u003cbr/\u003e     溥首答曰。在于海中惟但敷演正法华经。智积又问。其法甚深尊妙难及。能有寻时得佛者乎。溥首答曰。龙王有女厥年八岁。聪明智慧与众超异。发大道意志愿弘广。性行和雅而不仓卒。便可成佛。智积又问。我睹能仁。是仁大师。本求佛道为菩萨时。积功累德精进不懈。历劫难计乃得佛道。不信此女便成正觉。言语未竟女忽然现。稽首作礼绕佛三匝。却住赞曰。\u003cbr/\u003e\u003cbr/\u003e     功祚殊妙达　　现相三十二\u003cbr/\u003e\u003cbr/\u003e     诸天所敬侍　　神龙皆戴仰\u003cbr/\u003e\u003cbr/\u003e     一切众生类　　莫不宗奉者\u003cbr/\u003e\u003cbr/\u003e     今我欲成佛　　说法救群生\u003cbr/\u003e\u003cbr/\u003e     时舍利弗即谓女言。汝虽发意有无极慧。佛不可得。又如女身。累劫精进功积显著。尚不得佛。所以者何。以女人身未阶五位。一曰天帝。二曰梵天。三曰天魔。四曰转轮圣王。五曰大士。其女即以一如意珠价当是世时孚供上佛。佛辄受之。女谓舍利弗及智积曰。吾以此珠供上世尊。佛授疾不。答曰。俱疾。女曰。今我取无上正真道成最正觉。速疾于斯。于斯变成男子菩萨。寻即成佛。相三十二众好具足。国土名号众会皆见。怪未曾有。无央数人天龙鬼神。皆发无上正真道意。三千世界六反震动。三万道迹得不退转。皆当逮成无上正真道。舍利弗智积菩萨。默然无言。\u003cbr/\u003e\u003cbr/\u003e     劝说品\u003cbr/\u003e\u003cbr/\u003e     尔时有菩萨。名曰药王。复有菩萨。名曰大辩。与二万菩萨俱。于世尊前面自启白。惟愿大圣。自安宣教。勿以为虑。如来至真灭度之后。我等当共分布此经讲说示人。假使有人儱戾自用。性不修调。薄德无福心怀自大。著供养利不备善本。离于解脱难可成就。我等世尊。兴忍辱力在于彼世。受此经典书持诵说。供养奉事怀佩在身。除于吾我班宣斯经。报安住恩。尔时会中五百比丘学不学者。前白佛言。唯然世尊。吾等堪任宣布此经。又复大圣。他方世界如来声闻诸学不学。佛悉授决。当成无上正真之道。一切叉手而礼世尊。八千比丘复白佛言。大圣自安。勿以为虑。灭度之后。当广解说传此经道。亦当宣布他方世界。所以者何。此忍世界。人多憍慢本德薄少。心常怀乱如火毒然。迷惑三界不能自安。尔时大敬逵比丘尼。与六千比丘尼俱。瞻戴尊颜不以为厌。启白佛言。道德至尊巍巍无量。超绝虚空无能及者。佛即告曰。汝辈瞿昙弥。勿怀悒悒而为愁戚悲颜观佛。恨言如来而不班宣。独不见蒙授无上至真正觉之决。一切众会等共和同。尔乃演布授众人决。当至无上正真之道。皆一等味味无有异。从是已往。汝当遭值三万八千亿诸佛之众供养奉事。当为菩萨常为法师。此学不学六千比丘尼。为诸众生。菩萨法师。次第具足菩萨行已。当成为佛。号曰一切众生咸敬如来至真等正觉。成佛以后开化人民。各各展转共相授决。当成为佛。度脱无数不可计人。于是罗云母比丘尼及持名闻。各心念言。今佛世尊而不愍念。独见遗弃。于是大圣告名闻比丘尼。今我班宣告语远近。当于十万亿佛修道。常为法师奉菩萨行。所遵具足当得作佛。号具足百千光幢幡如来至真等正觉明行成为善逝世间解无上士道法御天人师为佛众祐。其世界名仁贤。尔时其佛。光明威神无数百千。寿不可限。时大敬逵及罗云母比丘尼等。得未曾有惊喜悦豫。即说是偈。而嗟叹佛。\u003cbr/\u003e\u003cbr/\u003e     世尊所开示　　为众之导师\u003cbr/\u003e\u003cbr/\u003e     开化于世界　　并及于天人\u003cbr/\u003e\u003cbr/\u003e     天人所奉事　　今者见慰抚\u003cbr/\u003e\u003cbr/\u003e     以为人导师　　充满悦我意\u003cbr/\u003e\u003cbr/\u003e     比丘尼说此颂已白世尊曰。唯然大圣。我等信乐是佛法训。堪任诵读。又及余人他方世界。于时世尊。顾眄八十亿垓百千逮诸总持开士讲不退转法轮。时诸菩萨见佛照临。寻叉手启白。唯愿大圣。以斯经典付授我等。讲说宣布得此经卷。专惟佛德。诸族姓子仰世尊。俯察己身前世所行平等之愿。则于佛前而师子吼。如来灭度后。若此经法在于十方。我等书写受持讽诵。思惟其谊分别布路。显化余人亦令如斯。承佛圣旨。我之朋党处殊异土。大圣加恩。将接我等使得成立尔时诸菩萨大士同心等意。佛前而说颂曰。\u003cbr/\u003e\u003cbr/\u003e     唯然世尊　　默然安圣　　佛灭度后\u003cbr/\u003e\u003cbr/\u003e     光阐影训　　然后末世　　恐有患难\u003cbr/\u003e\u003cbr/\u003e     当普班宣　　分别说之\u003cbr/\u003e\u003cbr/\u003e     若挝捶骂詈　　以石打掷者\u003cbr/\u003e\u003cbr/\u003e     大圣往来世　　鄙当忍此愚\u003cbr/\u003e\u003cbr/\u003e     语言难可了　　谀谄痴憍慢\u003cbr/\u003e\u003cbr/\u003e     然后处山岩　　无获谓有得\u003cbr/\u003e\u003cbr/\u003e     无便于智慧　　当何以报答\u003cbr/\u003e\u003cbr/\u003e     独行顺心志　　怀恶为无忍\u003cbr/\u003e\u003cbr/\u003e     在居贪恶声　　当为说经法\u003cbr/\u003e\u003cbr/\u003e     所讲言决除　　犹若此六通\u003cbr/\u003e\u003cbr/\u003e     凶暴秉毒心　　处寂行斯想\u003cbr/\u003e\u003cbr/\u003e     入燕而独住　　不慕骂詈对\u003cbr/\u003e\u003cbr/\u003e     是我等无忍　　猗著于利养\u003cbr/\u003e\u003cbr/\u003e     则是外道人　　所说为已施\u003cbr/\u003e\u003cbr/\u003e     于经自精进　　犹以供养利\u003cbr/\u003e\u003cbr/\u003e     于众会中说　　宣吾等名誉\u003cbr/\u003e\u003cbr/\u003e     若至国王宫　　大臣及寮属\u003cbr/\u003e\u003cbr/\u003e     并梵志长者　　若余比丘所\u003cbr/\u003e\u003cbr/\u003e     谤毁说我恶　　所行如邪道\u003cbr/\u003e\u003cbr/\u003e     吾当悉忍此　　当奉侍大圣\u003cbr/\u003e\u003cbr/\u003e     尔时离忧戚　　若使能忍辱\u003cbr/\u003e\u003cbr/\u003e     以斯佛所说　　悉当呵教之\u003cbr/\u003e\u003cbr/\u003e     劫乱比丘诤　　凶暴大恐惧\u003cbr/\u003e\u003cbr/\u003e     悉骂詈我等　　诸比丘如鬼\u003cbr/\u003e\u003cbr/\u003e     在世行恭敬　　皆令忍苦患\u003cbr/\u003e\u003cbr/\u003e     以顺柔软性　　故当说此经\u003cbr/\u003e\u003cbr/\u003e     吾等不贪身　　亦不惜寿命\u003cbr/\u003e\u003cbr/\u003e     当堪奉持此　　志愿于佛道\u003cbr/\u003e\u003cbr/\u003e     世尊具知之　　如凶恶比丘\u003cbr/\u003e\u003cbr/\u003e     然后来末世　　当分别开解\u003cbr/\u003e\u003cbr/\u003e     颜色常不悦　　数数犯不当\u003cbr/\u003e\u003cbr/\u003e     游行不以时　　衣服多不政\u003cbr/\u003e\u003cbr/\u003e     假使今世雄　　灭度后末世\u003cbr/\u003e\u003cbr/\u003e     在众会勇猛　　分别说是经\u003cbr/\u003e\u003cbr/\u003e     若行求入城　　傥有所慕索\u003cbr/\u003e\u003cbr/\u003e     所在当施与　　佛知不令堕\u003cbr/\u003e\u003cbr/\u003e     用爱乐世原　　兴修仁善心\u003cbr/\u003e\u003cbr/\u003e     少欲行节限　　逮善寂灭度\u003cbr/\u003e\u003cbr/\u003e     一切世光曜　　十方悉来会\u003cbr/\u003e\u003cbr/\u003e     我当言至诚　　悉见心不虚","cnt":0,"sort":6629690,"author":"竺法护","prev":"6629689.html","next":"6629691.html","book_title":"正法华经","updateTimeFmt":"2024-03-28 17:25:38","category":"都市小说"}