{"id":0,"code":"6629686.html","title":"第12章","latest_chapter_name":"正文 第25章","xiao_shuo_code":"9224","content":"\u003cbr/\u003e\u003cbr/\u003e    西晋月氏国三藏竺法护译\u003cbr/\u003e\u003cbr/\u003e     授五百弟子决品\u003cbr/\u003e\u003cbr/\u003e     于是贤者邠耨文陀尼子。闻佛世尊敷阐善权示现方便。授声闻决当成佛道。追省往古所兴立行。又瞻如来诸佛境界。得未曾有欢喜踊跃。无衣食想支体解怿。不能自胜。于大正法或悲或喜。即从坐起稽首佛足。寻发心言。甚难及也世尊。未曾有也安住。如来至真等正觉所设方谋甚深甚深。非口所宣。此诸世界有若干品。以无数权随现慧谊。顺化群生分别了法。为此众人说其本原。方便度脱。世尊圣慧。悉知我等行迹志性之所归趣。乃复举喻说古世事及始发意。时满愿子稽首佛足却住一面。归命世尊。瞻戴光颜目未曾眴。\u003cbr/\u003e\u003cbr/\u003e     佛言。善哉诚如所云。如来通见一切本际。推其深浅因行授与。如示声闻卑下小乘。淫怒垢除令得休息。乃导菩萨无极之慧。犹如昔者有一导师。行慈多哀怜愍贫厄。衣食不充求乞无获穷无资贿。乃为击鼓普令国境。谁欲入海采珍宝者。人民皆会。复循令言。谁不爱身不嫪父母不顾妻子者。当共入海采求珍宝。人民闻令退还者多。又诸贫乞欲规采宝。无衣覆体无资自济。前却犹豫不能自决。导师知之悉召告曰。设欲入海相给衣粮不使空乏。诸贫欢喜。即奉教命一时上船。望风举帆游入大海。不逢大鱼不触山崖。弊鬼罗刹亦不敢娆。得至龙宫。便从龙王求如意宝。俗人贫厄不自谐活。愿见惠施以救远近。龙王即与随所侥愿。若欲得者悉令来取。导师还令。行取者少不取者多。所以者何。心怀恐怯。到龙王所惧没不还。于时导师告诸贾人。各恣所欲。贾人悉采金银琉璃水精虎珀车磲马瑙。各取满船。导师严敕。还阎浮利。众人从命归到本土。家室亲里。饮食伎乐车马乘从。悉来迎逆。共相娱乐七日七夜。乃归家居。各各相问。得何等宝。少智贫乞但得七宝导师。慧侣获如意珠。师升高楼手执宝珠。周向四方四隅上下。斯珠之德令雨七宝。寻如所言则雨七宝。普遍其国无所不满。其余慧侣分布诸国。四出周行亦雨七宝。少智贫士乃更呼嗟。我俱入海恨不值此。导师告曰。吾敕令卿。卿不往取今何所望。众人弃宝更相合会。共还采宝。诣海龙王求如意珠。即悉得之。还阎浮利亦雨七宝。\u003cbr/\u003e\u003cbr/\u003e     佛言。发无上正真道意欲度一切。譬如导师行入大海。愍诸贫匮令入海者。谓为一切讲说经道。望风举帆入大海者。谓学权智。海三难者。谓空无想无愿。海谓生死。得如意珠谓获如来无极法身。众又随从取如意珠。谓闻菩萨道而发大意得无从生。贫劣下人采取七宝各自满船。谓得七觉意。还归乡里家室迎者。谓十方人来受道教。升楼执珠向八方上下。谓得佛道度脱十方。谓诸慧士等分至诸国雨七宝者。谓各诣他方成最正觉。众贫悔还相命入海。谓诸声闻闻有一乘无二道也。尔乃更发无上正真道意。后当成佛各有名号。于是颂曰。\u003cbr/\u003e\u003cbr/\u003e     比丘当听　　解喻说之　　如有导师\u003cbr/\u003e\u003cbr/\u003e     愍伤国人　　多贫匮乏　　常苦汲汲\u003cbr/\u003e\u003cbr/\u003e     击鼓巡令　　谁欲入海　　众人集会\u003cbr/\u003e\u003cbr/\u003e     更告之曰　　不惜身命　　不嫪父母\u003cbr/\u003e\u003cbr/\u003e     不顾妻子　　当共入海　　海中有难\u003cbr/\u003e\u003cbr/\u003e     无得变悔　　时诸贫乞　　亦欲有意\u003cbr/\u003e\u003cbr/\u003e     恐不自致　　沉吟不决　　导师宽恕\u003cbr/\u003e\u003cbr/\u003e     给其衣食　　时入大海　　各求七宝\u003cbr/\u003e\u003cbr/\u003e     于是导师　　诣龙王宫　　并告所领\u003cbr/\u003e\u003cbr/\u003e     求如意珠　　等侣受教　　获如意珠\u003cbr/\u003e\u003cbr/\u003e     还归乡里　　大小悉迎　　于时导师\u003cbr/\u003e\u003cbr/\u003e     升高楼上　　向于八方　　遍雨珍宝\u003cbr/\u003e\u003cbr/\u003e     朋党分行　　在于异国　　亦雨七宝\u003cbr/\u003e\u003cbr/\u003e     莫不蒙恩　　采七宝者　　乃自悔恨\u003cbr/\u003e\u003cbr/\u003e     俱行入海　　怨不值是　　导师告曰\u003cbr/\u003e\u003cbr/\u003e     前相敕令　　自不肯取　　是若等过\u003cbr/\u003e\u003cbr/\u003e     何所怨责　　即还入海　　求如意珠\u003cbr/\u003e\u003cbr/\u003e     寻则得之　　发意菩萨　　得正真道\u003cbr/\u003e\u003cbr/\u003e     畏厌生死　　便随声闻　　奉行空事\u003cbr/\u003e\u003cbr/\u003e     无想无愿　　得度三界　　至泥洹门\u003cbr/\u003e\u003cbr/\u003e     见佛世尊　　降魔官属　　至于无上\u003cbr/\u003e\u003cbr/\u003e     正真之道　　开化一切　　出万亿音\u003cbr/\u003e\u003cbr/\u003e     十方群生　　莫不受教　　天龙鬼神\u003cbr/\u003e\u003cbr/\u003e     皆来稽首　　发菩萨意　　至无从生\u003cbr/\u003e\u003cbr/\u003e     或为声闻　　断三垢毒　　睹见十方\u003cbr/\u003e\u003cbr/\u003e     无所挂碍　　诸罗汉等　　乃自咎悔\u003cbr/\u003e\u003cbr/\u003e     俱行学道　　何为得斯　　坐起行步\u003cbr/\u003e\u003cbr/\u003e     懊恼自责　　如来然后　　现于三乘\u003cbr/\u003e\u003cbr/\u003e     善权方便　　随顺诱导　　道无有二\u003cbr/\u003e\u003cbr/\u003e     况乃三乎　　诸声闻等　　尔乃踊跃\u003cbr/\u003e\u003cbr/\u003e     其心霍如　　云除日出　　佛皆授决\u003cbr/\u003e\u003cbr/\u003e     当至大道　　国土处所　　各有名号\u003cbr/\u003e\u003cbr/\u003e     佛告诸比丘。宁见声闻满愿子乎。于比丘众为法都讲。光扬咨嗟诸佛之德。敷陈正典精进劝助。开佛说法讽受奉宣。散示未闻而无懈废阐弘谊趣解畅槃结。应答四部不以厌惓。显诸梵行悉令欢喜。舍除如来菩萨大士辩才质疑。未曾有如满愿子者。于比丘众所取云何。其满愿子。岂独为吾作声闻乘而受法典也。勿造斯观。曾已历侍九十亿佛。从诸世尊启受正要。所在众会常为法讲。宣散经谊分别空慧。志无所著。若说经时无有犹豫。靡不通达未常弊碍。普恒尽心诸佛世尊菩萨神通。毕其形寿令修梵行。于声闻众信意想之。以斯善权利益救济。于无央数亿百千垓群生之类。开化无量阿僧祇人。令发无上正真道意。其所游至皆为黎庶。显畅大道令得佛住。一切所修。常为己身净诸佛土。所行如应开化众生。于诸正觉普现供侍。今于吾世为尊法讲。每受正典论议难及。贤劫之中兴显千佛。又当供养将来世尊。亦皆为尊法之都讲。常为无量无极品类。光益训谊。劝化一切无限蒸民。令发无上正真道意。具足满进菩萨道行。却无数劫当成为佛。号法照曜如来至真等正觉明行成为善逝世间解无上士道法御天人师。当于此土而为大圣。尔时江河沙等三千大千世界为一佛土。七宝为地。地平如掌。无有山陵丘墟溪谷荆棘砾石。重阁精舍周匝普满。而用七宝。犹如诸天宫殿丽妙遥相瞻见。天上视世间。世间得见天上。天人世人往来交接。其土无有九十六种六十二见憍慢罗网。一切化生不由女人。净修梵行各有威德。以大神足飞行虚空。常志精进所作备具智慧普达。紫磨金容三十二表。大人之相。是时人民常有二食。一曰法食。二曰乐禅悦豫。是为二食。有无央数亿百千垓诸菩萨众。悉得神通周旋分别坟籍谊理。其声闻等皆逮圣行。行八脱门威曜方便。名德奇雅得度无极。劫名宝明。世界曰善净。佛寿无量劫。灭度之后法住甚久。起七宝塔遍是世界。十方诸佛皆共歌叹斯土功德。佛说如是欲重解义。即而颂曰。\u003cbr/\u003e\u003cbr/\u003e     诸比丘听　　于此谊旨　　如吾所语\u003cbr/\u003e\u003cbr/\u003e     诸天世人　　行权方便　　究竟善学\u003cbr/\u003e\u003cbr/\u003e     若当遵崇　　修佛道行　　此诸众生\u003cbr/\u003e\u003cbr/\u003e     脆劣懈废　　故当演说　　微妙寂静\u003cbr/\u003e\u003cbr/\u003e     示现声闻　　缘觉之乘　　而常住立\u003cbr/\u003e\u003cbr/\u003e     菩萨大道　　善权方便　　若干亿千\u003cbr/\u003e\u003cbr/\u003e     以用开化　　无数菩萨　　斯声闻众\u003cbr/\u003e\u003cbr/\u003e     故复说言　　上尊佛道　　甚为难获\u003cbr/\u003e\u003cbr/\u003e     亿数群生　　被蒙淳化　　已得修学\u003cbr/\u003e\u003cbr/\u003e     如是之行　　下劣懈废　　恣尚慢堕\u003cbr/\u003e\u003cbr/\u003e     而当渐渍　　皆成佛道　　身口及心\u003cbr/\u003e\u003cbr/\u003e     常遵所行　　如是声闻　　力势薄少\u003cbr/\u003e\u003cbr/\u003e     畏厌一切　　终始之患　　而复严治\u003cbr/\u003e\u003cbr/\u003e     净己佛土　　或复示现　　己在爱欲\u003cbr/\u003e\u003cbr/\u003e     怒害嗔恚　　及闇痴冥　　睹诸众生\u003cbr/\u003e\u003cbr/\u003e     迷惑邪见　　坏裂蠲除　　疑网弊结\u003cbr/\u003e\u003cbr/\u003e     吾声闻众　　行亦如是　　应时随宜\u003cbr/\u003e\u003cbr/\u003e     化此萌类　　以权方便　　发起一切\u003cbr/\u003e\u003cbr/\u003e     悉为众人　　顺而广说　　告诸比丘\u003cbr/\u003e\u003cbr/\u003e     我声闻备　　所行具足　　于亿千佛\u003cbr/\u003e\u003cbr/\u003e     以欲救护　　斯佛正法　　觉了禅思\u003cbr/\u003e\u003cbr/\u003e     而求于度　　所在自处　　为尊弟子\u003cbr/\u003e\u003cbr/\u003e     博闻多智　　讲法勇猛　　当悦众生\u003cbr/\u003e\u003cbr/\u003e     心不厌倦　　而兴佛事　　建立于道\u003cbr/\u003e\u003cbr/\u003e     获大神通　　安住普达　　具足导利\u003cbr/\u003e\u003cbr/\u003e     则是灯明　　察知众生　　常见根原\u003cbr/\u003e\u003cbr/\u003e     为说经典　　使至清净　　诱导群萌\u003cbr/\u003e\u003cbr/\u003e     亿百千垓　　分别宣示　　尊上正法\u003cbr/\u003e\u003cbr/\u003e     处此大乘　　无上正真　　自见国土\u003cbr/\u003e\u003cbr/\u003e     英妙清净　　将来之世　　亿百千佛\u003cbr/\u003e\u003cbr/\u003e     应时供侍　　奉敬如是　　恒当将护\u003cbr/\u003e\u003cbr/\u003e     于尊正法　　又复严净　　己之佛土\u003cbr/\u003e\u003cbr/\u003e     讲说经典　　亿百千垓　　善权方便\u003cbr/\u003e\u003cbr/\u003e     常遵勇猛　　当复开化　　无数众生\u003cbr/\u003e\u003cbr/\u003e     悉在道慧　　无有诸漏　　彼每事敬\u003cbr/\u003e\u003cbr/\u003e     诸大圣雄　　常当执持　　此佛尊法\u003cbr/\u003e\u003cbr/\u003e     当得佛道　　自在导师　　名法光曜\u003cbr/\u003e\u003cbr/\u003e     照闻十方　　其佛国土　　最尊快乐\u003cbr/\u003e\u003cbr/\u003e     七宝之地　　普悉清净　　时劫当名\u003cbr/\u003e\u003cbr/\u003e     为宝之明　　世界号曰　　善净严饰\u003cbr/\u003e\u003cbr/\u003e     无数亿千　　诸菩萨众　　如是等类\u003cbr/\u003e\u003cbr/\u003e     得大神通　　时佛世界　　众所嗟叹\u003cbr/\u003e\u003cbr/\u003e     神通恢大　　善妙清净　　又诸声闻\u003cbr/\u003e\u003cbr/\u003e     亿千之数　　皆为大圣　　贤猛之众\u003cbr/\u003e\u003cbr/\u003e     神足极上　　行八脱门　　分别解散\u003cbr/\u003e\u003cbr/\u003e     靡不开达　　其佛国土　　一切众生\u003cbr/\u003e\u003cbr/\u003e     皆行清净　　常修梵行　　具足辩慧\u003cbr/\u003e\u003cbr/\u003e     众德无乏　　庶人贤兴　　盛殷甚多\u003cbr/\u003e\u003cbr/\u003e     诸贤人等　　人民繁炽　　但乐经典\u003cbr/\u003e\u003cbr/\u003e     余无所慕　　其土亦无　　女人之众\u003cbr/\u003e\u003cbr/\u003e     无有恶趣　　勤苦之患　　紫磨金色\u003cbr/\u003e\u003cbr/\u003e     自然在身　　三十二相　　而自庄严\u003cbr/\u003e\u003cbr/\u003e     而佛国土　　无衣食想　　在所欲得\u003cbr/\u003e\u003cbr/\u003e     当说于斯\u003cbr/\u003e\u003cbr/\u003e     尔时千二百由己行者。各心念言。怪未曾有莫不喜踊。世尊加哀余皆得决。必愍余等使蒙其例。于是世尊。知诸声闻心之所念。告贤者大迦叶。今应真众千二百人。现在目下除阿难罗云。又是声闻知本际等。当供养六十二亿佛。过斯数已。五百弟子皆当作佛。号普光如来至真等正觉明行成为善逝世间解无上士道法御天人师为佛众祐。优为迦叶。像迦叶。江迦叶。海迦叶。黑曜。优陀。阿难律。离越。劫宾[少/兔]。薄拘卢。淳[少/兔]善等。五百罗汉。皆当逮成无上正真道。为最正觉悉同一号。于是世尊而叹颂曰。","cnt":0,"sort":6629686,"author":"竺法护","prev":"6629685.html","next":"6629687.html","book_title":"正法华经","updateTimeFmt":"2024-03-28 17:25:38","category":"都市小说"}