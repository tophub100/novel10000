{"id":0,"code":"6629695.html","title":"第21章","latest_chapter_name":"正文 第25章","xiao_shuo_code":"9224","content":"\u003cbr/\u003e\u003cbr/\u003e    有听斯经　　须臾之间　　还知闻者\u003cbr/\u003e\u003cbr/\u003e     熙怡喜踊　　在边启受　　其人仪体\u003cbr/\u003e\u003cbr/\u003e     获致安隐　　殊妙车马　　则用躬迎\u003cbr/\u003e\u003cbr/\u003e     若复乘于　　贤善象车　　所在游得\u003cbr/\u003e\u003cbr/\u003e     若干种宝　　常复获逮　　上妙璎珞\u003cbr/\u003e\u003cbr/\u003e     数百千人　　悉共发意　　住造其所\u003cbr/\u003e\u003cbr/\u003e     所说法果　　则为讲斯　　清净教诲\u003cbr/\u003e\u003cbr/\u003e     清净法故　　所建鲜明　　得为天帝\u003cbr/\u003e\u003cbr/\u003e     梵天床座　　速疾逮致　　转轮圣王\u003cbr/\u003e\u003cbr/\u003e     长处众会　　敷演经谊\u003cbr/\u003e\u003cbr/\u003e     叹法师品\u003cbr/\u003e\u003cbr/\u003e     尔时世尊。告常应时菩萨大士。若族姓子族姓女。受是经典持读书写。当得十眼功德之本八百名称。千二百耳根。千二百鼻根。千二百舌根。千二百身行。千二百意净。是为无数百千品德。则能严净六根功祚。彼人若令眼根清净而以肉眼睹诸所有。满三千大千世界诸味石蜜丛树。下至无可大地狱中。上至三十三天。一切普见悉能摄取。故曰肉眼。若有众庶生其中者。皆悉见之。咸晓了知罪福所趣。于时世尊而叹颂曰。\u003cbr/\u003e\u003cbr/\u003e     其执此经卷　　勇猛处众会\u003cbr/\u003e\u003cbr/\u003e     所说不怯弱　　旦听斯名德\u003cbr/\u003e\u003cbr/\u003e     八百诸名称　　清净目明朗\u003cbr/\u003e\u003cbr/\u003e     若已离诸垢　　其目所觉普\u003cbr/\u003e\u003cbr/\u003e     彼则以肉眼　　而从父母生\u003cbr/\u003e\u003cbr/\u003e     睹诸佛世界　　普见超神仙\u003cbr/\u003e\u003cbr/\u003e     诸山须弥山　　又睹于铁围\u003cbr/\u003e\u003cbr/\u003e     并诸陵丘阜　　而复察大海\u003cbr/\u003e\u003cbr/\u003e     默正住一处　　普瞻靡不达\u003cbr/\u003e\u003cbr/\u003e     下至无可狱　　肉眼为若此\u003cbr/\u003e\u003cbr/\u003e     尚未获天眼　　亦不晓了知\u003cbr/\u003e\u003cbr/\u003e     肉眼之境界　　根且觉轻便\u003cbr/\u003e\u003cbr/\u003e     佛复告常应时菩萨。若族姓子族姓女。说是经典。若为异类声闻乘说者。则便逮得千二百耳名称。闻三千大千世界周匝。下至无可大地狱。上至三十三天。超外神仙。所谓闻者。象声马声牛声。伎乐声车声。啼哭声愁叹声。鼓声钟声。歌声舞声戏笑声。男声女声。幼僮声僮女声。风声奇妙声。正法声非法声。乐声苦声。力声志性。声柔声粗声天声龙声。鬼神揵沓和阿须伦迦留罗真陀罗摩休勒声。火声水声地中声。比丘声声闻声。菩萨声如来声。三千大千世界所有音声。内外通彻一切清净。以肉耳根。悉闻众生所说声。尚未得天耳而悉普闻。晓了萌类诸声。亦不思惟观察。黎庶本末所由。又耳悉闻。亦不求索一切音声。又而顺闻巍巍如是。常应时菩萨大士未得天耳。而耳所听乃如斯也。佛说此已欲重解谊。从后颂曰。\u003cbr/\u003e\u003cbr/\u003e     鲜洁总摄　　若干品类　　清净之耳\u003cbr/\u003e\u003cbr/\u003e     千有二百　　于是世界　　以是听省\u003cbr/\u003e\u003cbr/\u003e     闻其音声　　无有遗余　　有六情者\u003cbr/\u003e\u003cbr/\u003e     则而听闻　　车牛诸乘　　象马音声\u003cbr/\u003e\u003cbr/\u003e     拍手击鼓　　悲好音声　　铙钹梢拂\u003cbr/\u003e\u003cbr/\u003e     亦复如是　　伎乐柔和　　其音殊好\u003cbr/\u003e\u003cbr/\u003e     虽在于彼　　无所染著　　闻无数人\u003cbr/\u003e\u003cbr/\u003e     诸可讲说　　彼人等伦　　所喜分别\u003cbr/\u003e\u003cbr/\u003e     皆闻诸天　　天耳所听　　常而降伏\u003cbr/\u003e\u003cbr/\u003e     甘美柔和　　男子女人　　诸啼哭声\u003cbr/\u003e\u003cbr/\u003e     童男童女　　所可作为　　哀鸾之音\u003cbr/\u003e\u003cbr/\u003e     及赤嘴鸦　　鵁鶄鸳鸯　　及与鹦鹉\u003cbr/\u003e\u003cbr/\u003e     其有栖持　　于山林者　　悉得听闻\u003cbr/\u003e\u003cbr/\u003e     斯类音声　　地狱之中　　勤苦毒痛\u003cbr/\u003e\u003cbr/\u003e     悲哀嚾呼　　所酷苦响　　思想饭食\u003cbr/\u003e\u003cbr/\u003e     所至求索　　兴作发起　　所出音声\u003cbr/\u003e\u003cbr/\u003e     诸阿须伦　　居在于海　　诸响畅逸\u003cbr/\u003e\u003cbr/\u003e     而各各异　　于时法师　　停住于此\u003cbr/\u003e\u003cbr/\u003e     有语言者　　寻则普闻　　畜生饿鬼\u003cbr/\u003e\u003cbr/\u003e     劳饥渴声　　各各讲说　　或鸣或吼\u003cbr/\u003e\u003cbr/\u003e     彼时法师　　默如立斯　　则得听闻\u003cbr/\u003e\u003cbr/\u003e     若干音声　　其梵天上　　所居诸天\u003cbr/\u003e\u003cbr/\u003e     光音天上　　善究竟天　　及余奇特\u003cbr/\u003e\u003cbr/\u003e     各各异声　　法师普得　　悉闻此响\u003cbr/\u003e\u003cbr/\u003e     在安住世　　而出舍家　　诸比丘众\u003cbr/\u003e\u003cbr/\u003e     讽诵所行　　分别现说　　他人志性\u003cbr/\u003e\u003cbr/\u003e     法师悉闻　　是等说经　　诸菩萨众\u003cbr/\u003e\u003cbr/\u003e     处斯境界　　所可讽诵　　为他人说\u003cbr/\u003e\u003cbr/\u003e     可集结谊　　以为经典　　悉得普闻\u003cbr/\u003e\u003cbr/\u003e     若干种音　　其佛世尊　　为人御法\u003cbr/\u003e\u003cbr/\u003e     而为众生　　说无数经　　独在树下\u003cbr/\u003e\u003cbr/\u003e     悉得听闻　　因其菩萨　　能持此经\u003cbr/\u003e\u003cbr/\u003e     一切三千　　是佛国土　　无数众生\u003cbr/\u003e\u003cbr/\u003e     音声畅逸　　若在室中　　或复处外\u003cbr/\u003e\u003cbr/\u003e     所言粗细　　悉普聆掺　　悉闻一切\u003cbr/\u003e\u003cbr/\u003e     群萌音响　　于诸音声　　亦无所著\u003cbr/\u003e\u003cbr/\u003e     处处悉知　　他人表里　　其耳清净\u003cbr/\u003e\u003cbr/\u003e     聪彻如是　　斯人常未　　得天耳光\u003cbr/\u003e\u003cbr/\u003e     适睹因缘　　寻能即听　　于时法师\u003cbr/\u003e\u003cbr/\u003e     功德如是　　学斯经卷　　名称若兹\u003cbr/\u003e\u003cbr/\u003e     佛复告常应时菩萨。若族姓子族姓女。有持是经卷分别说者。若复讽读书著竹帛。得八百功德诸根坚固鼻根清净。以是鼻根三千大千世界所有诸香。皆得普闻。柔软香须曼香生香。傅饰须香思夷华香。青莲红莲黄莲白莲。若干树木果实薰陆香。苏合香华香。栴檀香木榓香。青木榓香种种众香。百千殊品处处生者。诸质朴香人所嗅香。男子女人童男童女香。皆自闻。御己身之香。象马六畜飞[狂-王+禽]走狩香。诸树木香。诸树木间含血品类香。诸妖魅香。至诚香天上香。比陀美香。昼度树香。意香大意香。柔软香。诸天香天宫香。帝释身香。知所生处。于讲堂上鼓乐弦歌。所当修设诸大法则。为忉利天诸天说法。从地踊出自然生者。歌戏利谊天玉女香。童男童女香。以是因缘。假生梵天诸天子等。诸大天人大梵身香。其香各各从身流出诸天杂香无数百千。其名各异。声闻缘觉菩萨大士。如来游居所开化香。其法师者于此间住。所去殊远不到其前。亦不近边不往就嗅。悉闻彼香不爱不求。亦不思念亦不乍香。而嗅知气以一心住。在于众会。悉分别说如是诸香。心亦不著无所慕求。于是世尊。而叹颂曰。\u003cbr/\u003e\u003cbr/\u003e     其人鼻根　　清净如是　　若干种香\u003cbr/\u003e\u003cbr/\u003e     所闻甚多　　于是世界　　一切所有\u003cbr/\u003e\u003cbr/\u003e     诸所可生　　香香甚好　　又有诸形\u003cbr/\u003e\u003cbr/\u003e     华殖之香　　栴檀诸香　　种种异品\u003cbr/\u003e\u003cbr/\u003e     其诸香实　　各各异类　　微妙好薰\u003cbr/\u003e\u003cbr/\u003e     众木榓香　　男子女人　　童子女类\u003cbr/\u003e\u003cbr/\u003e     其心顿处　　各各异品　　人间所生\u003cbr/\u003e\u003cbr/\u003e     诸香参差　　在在兹殖　　青苍杂沓\u003cbr/\u003e\u003cbr/\u003e     又知大国　　转轮圣王　　所据柔仁\u003cbr/\u003e\u003cbr/\u003e     自由力强　　于彼所有　　难缕字名\u003cbr/\u003e\u003cbr/\u003e     众众异香　　皆分别之　　财物珍宝\u003cbr/\u003e\u003cbr/\u003e     若干甚多　　藏去著之　　于何所地\u003cbr/\u003e\u003cbr/\u003e     有玉女宝　　及余珍异　　时彼菩萨\u003cbr/\u003e\u003cbr/\u003e     悉晓了香　　是等体著　　所有璎珞\u003cbr/\u003e\u003cbr/\u003e     珠环庄严　　衣被端正　　或时在座\u003cbr/\u003e\u003cbr/\u003e     若复床卧　　以香涂身　　菩萨悉知\u003cbr/\u003e\u003cbr/\u003e     歌戏娱乐　　一切神足　　明哲智者\u003cbr/\u003e\u003cbr/\u003e     鼻力悉闻　　若有奉持　　此经善训\u003cbr/\u003e\u003cbr/\u003e     以快妙香　　及麻油香　　若干种类\u003cbr/\u003e\u003cbr/\u003e     及华实香　　所在安住　　又嗅悉知\u003cbr/\u003e\u003cbr/\u003e     其于某处　　有此众香　　悉能分别\u003cbr/\u003e\u003cbr/\u003e     若干种香　　而于山岩　　中间所有\u003cbr/\u003e\u003cbr/\u003e     无央数种　　栴檀华香　　又复人民\u003cbr/\u003e\u003cbr/\u003e     诸所有香　　居止于彼　　一切了知\u003cbr/\u003e\u003cbr/\u003e     若转轮王　　所可爱喜　　或有潜处\u003cbr/\u003e\u003cbr/\u003e     在于海中　　若于地内　　所生虫蛾\u003cbr/\u003e\u003cbr/\u003e     明者皆练　　此辈众香　　知阿须伦\u003cbr/\u003e\u003cbr/\u003e     妃后子女　　并及臣民　　皆分别识\u003cbr/\u003e\u003cbr/\u003e     阿须伦王　　歌舞戏笑　　其鼻悉嗅\u003cbr/\u003e\u003cbr/\u003e     如是果报　　若于旷野　　四缴道中\u003cbr/\u003e\u003cbr/\u003e     多有师子　　虎狼龙象　　水牛眷属\u003cbr/\u003e\u003cbr/\u003e     诸所种类　　特牛牸牛　　悉能知之\u003cbr/\u003e\u003cbr/\u003e     若有女人　　随其喜乐　　假使童子\u003cbr/\u003e\u003cbr/\u003e     及童女众　　若有怀躯　　身体疲极\u003cbr/\u003e\u003cbr/\u003e     以香分别　　腹中男女　　复自识知\u003cbr/\u003e\u003cbr/\u003e     身所从来　　又亦晓了　　谊法科律\u003cbr/\u003e\u003cbr/\u003e     采睹其人　　安隐苦乐　　童男力势\u003cbr/\u003e\u003cbr/\u003e     福应所获　　男子所愿　　众多悉知\u003cbr/\u003e\u003cbr/\u003e     而睹嗅别　　诸所愿香　　已自可意\u003cbr/\u003e\u003cbr/\u003e     如是无尽　　又复嗅别　　身寂然香\u003cbr/\u003e\u003cbr/\u003e     其自处在　　地中诸藏　　财物珍宝\u003cbr/\u003e\u003cbr/\u003e     金银杂色　　柔软珊[王*氐]　　形如紫金\u003cbr/\u003e\u003cbr/\u003e     所止顿处　　悉嗅知之　　诸贯璎珞\u003cbr/\u003e\u003cbr/\u003e     明月珠宝　　世间载有　　人所不及\u003cbr/\u003e\u003cbr/\u003e     用鼻悉嗅　　知其好丑　　行来进止\u003cbr/\u003e\u003cbr/\u003e     别其善恶　　诸天在上　　虚空之中\u003cbr/\u003e\u003cbr/\u003e     意华诸华　　柔软音华　　众会之中\u003cbr/\u003e\u003cbr/\u003e     所有诸华　　以鼻势力　　住此悉闻\u003cbr/\u003e\u003cbr/\u003e     其诸天人　　所有宫殿　　上妙下极\u003cbr/\u003e\u003cbr/\u003e     及中间宫　　种种之品　　如斯色像\u003cbr/\u003e\u003cbr/\u003e     于是住立　　鼻力嗅之　　又复分别\u003cbr/\u003e\u003cbr/\u003e     游观之园　　诸天之法　　众明寂然\u003cbr/\u003e\u003cbr/\u003e     亦复晓了　　尊妙宫殿　　诸天子等\u003cbr/\u003e\u003cbr/\u003e     所游戏处　　于是建立　　悉嗅天香\u003cbr/\u003e\u003cbr/\u003e     以香分别　　诸天子党　　住于何法\u003cbr/\u003e\u003cbr/\u003e     兴何等行　　所在游居　　悉闻其香\u003cbr/\u003e\u003cbr/\u003e     诸天玉女　　所畜华果　　诸宝璎珞\u003cbr/\u003e\u003cbr/\u003e     周旋娱乐　　于时菩萨　　悉识其香\u003cbr/\u003e\u003cbr/\u003e     三十二天　　至第一天　　诸天大梵\u003cbr/\u003e\u003cbr/\u003e     所游宫殿　　彼以鼻嗅　　悉能知之\u003cbr/\u003e\u003cbr/\u003e     住已不住　　皆能晓了　　诸所远近\u003cbr/\u003e\u003cbr/\u003e     无不开达　　终没若生　　前世宿命\u003cbr/\u003e\u003cbr/\u003e     以鼻嗅之　　知斯本末　　其有菩萨\u003cbr/\u003e\u003cbr/\u003e     持是经卷　　若有比丘　　顺安住教\u003cbr/\u003e\u003cbr/\u003e     常修精进　　静住经行　　若已至诚\u003cbr/\u003e\u003cbr/\u003e     讽诵解说　　其彼菩萨　　皆悉知之\u003cbr/\u003e\u003cbr/\u003e     亦别声闻　　最胜之子　　常在树下\u003cbr/\u003e\u003cbr/\u003e     一身独处　　其明哲者　　承嗅悉睹\u003cbr/\u003e\u003cbr/\u003e     有某比丘　　处于某处　　悉能分别\u003cbr/\u003e\u003cbr/\u003e     所在之处　　其有菩萨　　意坚禅定\u003cbr/\u003e\u003cbr/\u003e     常自娱乐　　讽诵讲说　　复为他人\u003cbr/\u003e\u003cbr/\u003e     讲演解法　　于时菩萨　　以香觉了\u003cbr/\u003e\u003cbr/\u003e     安住大人　　游所在方　　愍哀行慈\u003cbr/\u003e\u003cbr/\u003e     分别说法　　在其座中　　弟子围绕\u003cbr/\u003e\u003cbr/\u003e     以香识了　　法王所在　　假使众生\u003cbr/\u003e\u003cbr/\u003e     得闻经法　　以得禀受　　心怀踊跃\u003cbr/\u003e\u003cbr/\u003e     时菩萨住　　于此悉见　　安住众会\u003cbr/\u003e\u003cbr/\u003e     一切所在　　菩萨力势　　如是色像\u003cbr/\u003e\u003cbr/\u003e     尚未逮得　　天人之鼻　　自然得是\u003cbr/\u003e\u003cbr/\u003e     本之瑞应　　诸天之鼻　　无有诸漏\u003cbr/\u003e\u003cbr/\u003e     佛复告族姓子。其有持是经典读诵书写。当获奇异舌根千二百功德。舌根具足分别诸味。若得甘美。变为天上自然饮食。设服酢涩醎苦。化成天馔。嗞味无量。若入众会讲授法要。蒸庶欣载钦仰典则。若入诤怒德音柔软。谈谊辩慧清白知节。慈愍通彻。众人欢和感味余响。其从闻经言论美妙。天人往造。释梵四王清净天身诸天玉女。思侥往见。天子龙神妃后。阿须伦阿须伦妃后。迦留罗迦留罗妃后。真陀罗真陀罗妃。摩休勒摩休勒妃。揵沓和揵沓和妃。阅叉鬼神妇女。比耶反足鬼神妇女。悉欲往观。稽首作礼听受经戒问讯谊归。比丘比丘尼清信士清信女。国王太子大臣群僚。大力豪势转轮圣帝。尊重巍巍七宝具足。太子眷属玉女采女。又异梵志君子居士。州城郡国县邑营从。悉欲往观。思尽形寿稽首归命。供养奉侍听受经法。言诲和淑犹如世尊如来所叹面见思察。逮佛明慧深妙之要。晓了如此自然而闻。又知世尊所向方面坐说法时。于是世尊。而叹颂曰。\u003cbr/\u003e\u003cbr/\u003e     其人舌根　　则悉柔软　　分别诸味\u003cbr/\u003e\u003cbr/\u003e     简练好丑　　自然甘美　　如天饮食\u003cbr/\u003e\u003cbr/\u003e     若干种味　　次第而生　　音声殊妙\u003cbr/\u003e\u003cbr/\u003e     语言和雅　　听受奇异　　意欢喜悦\u003cbr/\u003e\u003cbr/\u003e     在众会者　　莫不钦敬　　又当演出\u003cbr/\u003e\u003cbr/\u003e     深奥音响　　其有听闻　　所说经法\u003cbr/\u003e\u003cbr/\u003e     睹察报应　　清净亿千　　即生欢喜\u003cbr/\u003e\u003cbr/\u003e     晓了尊上　　供养经卷　　不可计量\u003cbr/\u003e\u003cbr/\u003e     诸天龙神　　蛟阿须伦　　常怀钦敬\u003cbr/\u003e\u003cbr/\u003e     欲得见之　　谦肃恭逊　　咨问经典\u003cbr/\u003e\u003cbr/\u003e     其人名德　　获致如是　　于是世界\u003cbr/\u003e\u003cbr/\u003e     发意之顷　　皆以音闻　　能遍告之\u003cbr/\u003e\u003cbr/\u003e     其响柔软　　微妙殊特　　深邃儒雅\u003cbr/\u003e\u003cbr/\u003e     而有限节　　诸天豪尊　　转轮圣帝\u003cbr/\u003e\u003cbr/\u003e     欲得供养　　普往至所　　皇后玉女\u003cbr/\u003e\u003cbr/\u003e     悉俱叉手　　而常元元　　听禀经典\u003cbr/\u003e\u003cbr/\u003e     诸所鬼神　　善共宗重　　天揵沓和\u003cbr/\u003e\u003cbr/\u003e     及诸营从　　反足女鬼　　及诸男女\u003cbr/\u003e\u003cbr/\u003e     普悉恭敬　　皆造奉侍　　自在尊豪\u003cbr/\u003e\u003cbr/\u003e     梵天之王　　大神妙天　　及诸天子\u003cbr/\u003e\u003cbr/\u003e     天帝梵尊　　天子枝党　　无数玉女\u003cbr/\u003e\u003cbr/\u003e     悉诣其所　　世间有佛　　圣明导师\u003cbr/\u003e\u003cbr/\u003e     声闻弟子　　悉听妙响　　见所在处\u003cbr/\u003e\u003cbr/\u003e     佥然护之　　察所讲法　　悉用欣然\u003cbr/\u003e\u003cbr/\u003e     佛复告族姓子菩萨大士。若闻是经持读诵写者。逮得身行八百功德。肌色泽光猛勇响饩。犹如琉璃净妙无垢。所当作为人民钦效。容止可宗进退致益。彼已无易。三千大千世界众生稽首为礼。普佛国土群萌好丑。鲜色恶色生趣善恶。铁围大铁围。小山大山。人所居处。下至无可大地狱中。上至三十三天。自以威德普悉见之。于此世界。声闻缘觉菩萨如来。所可游居讲说经法。以己威光都皆观之。所以者何。身行清净之所致也。于时世尊。而叹颂曰。\u003cbr/\u003e\u003cbr/\u003e     彼人己身　　所行清净　　譬如琉璃\u003cbr/\u003e\u003cbr/\u003e     而无瑕疵　　为一切人　　所见爱敬\u003cbr/\u003e\u003cbr/\u003e     其有持此　　微妙经卷　　犹如明镜\u003cbr/\u003e\u003cbr/\u003e     见其面像　　见世形类　　亦复如是\u003cbr/\u003e\u003cbr/\u003e     目睹本末　　及见他人　　其身清净\u003cbr/\u003e\u003cbr/\u003e     如须弥山　　于斯世界　　所有众生\u003cbr/\u003e\u003cbr/\u003e     诸天人民　　蛟阿须伦　　地狱饿鬼\u003cbr/\u003e\u003cbr/\u003e     及诸畜生　　悉见身体　　及面颜容\u003cbr/\u003e\u003cbr/\u003e     诸天所有　　宫殿馆室　　土山石山\u003cbr/\u003e\u003cbr/\u003e     及诸铁围　　雪山须弥　　及诸大山\u003cbr/\u003e\u003cbr/\u003e     悉得睹见　　其所在处　　以大威圣\u003cbr/\u003e\u003cbr/\u003e     瞻见诸佛　　一切声闻　　及佛弟子\u003cbr/\u003e\u003cbr/\u003e     若有菩萨　　独在屏处　　所说经法\u003cbr/\u003e\u003cbr/\u003e     悉能知之　　其身清净　　亦复如是\u003cbr/\u003e\u003cbr/\u003e     悉睹见于　　一切世间　　以俗之身\u003cbr/\u003e\u003cbr/\u003e     觉了如兹　　斯人尚未　　获成圣道\u003cbr/\u003e\u003cbr/\u003e     佛复告族姓子。菩萨大士。如来灭度后。若持斯经讽读解说。得千二百意根清净德。其人则以清净意根。靡不贯畅。闻一颂者。所究弥广多所达了。以弘觉了。便能一月讲说经法。四月一年综练所历。忆念不忘。凡俗所为贩卖贾作语言音声。以法皆睹次第分别。不失其绪。三千大千世界诸六趣生。皆知其心所念善恶如应不应。中为沙门圣非圣者。普见不应。意志清净不复思惟。自然分别说法谊趣。言皆至诚。有至讲者皆亦承说。如来所诏一切剖扸。往古最胜经卷。于时世尊。而叹颂曰。\u003cbr/\u003e\u003cbr/\u003e     其人意根　　清净皦洁　　光彻鲜明\u003cbr/\u003e\u003cbr/\u003e     见心所念　　由是之故　　晓若干品\u003cbr/\u003e\u003cbr/\u003e     瑕秽卑贱　　好恶中间　　若闻一颂\u003cbr/\u003e\u003cbr/\u003e     能奉持者　　解无央数　　明哲谊理\u003cbr/\u003e\u003cbr/\u003e     一月四月　　若至一年　　所说善恶\u003cbr/\u003e\u003cbr/\u003e     不违至诚　　于斯世界　　中间所苞\u003cbr/\u003e\u003cbr/\u003e     若有群萌　　种种品类　　诸天人民\u003cbr/\u003e\u003cbr/\u003e     及阿须伦　　枝神异类　　及诸畜生\u003cbr/\u003e\u003cbr/\u003e     六道之中　　所有黎元　　是等思想\u003cbr/\u003e\u003cbr/\u003e     若干种念　　持是经者　　各各异意\u003cbr/\u003e\u003cbr/\u003e     一时之间　　悉睹知之　　诸佛大圣\u003cbr/\u003e\u003cbr/\u003e     百福德相　　一切悉为　　世间说法\u003cbr/\u003e\u003cbr/\u003e     登时所讲　　普等听闻　　所说清净\u003cbr/\u003e\u003cbr/\u003e     即能受诵　　前世更历　　所学经卷\u003cbr/\u003e\u003cbr/\u003e     长夜所讲　　当综解之　　有常所演\u003cbr/\u003e\u003cbr/\u003e     经典之要　　得众会中　　无所畏惮\u003cbr/\u003e\u003cbr/\u003e     其有持经　　部分光扬　　卒未遭值\u003cbr/\u003e\u003cbr/\u003e     众想之患　　枝党群从　　悉为贤良\u003cbr/\u003e\u003cbr/\u003e     意根明达　　亦复如是　　菩萨所住\u003cbr/\u003e\u003cbr/\u003e     未曾有地　　普为众生　　分别说经\u003cbr/\u003e\u003cbr/\u003e     其能受持　　安住正法　　巧便意宜\u003cbr/\u003e\u003cbr/\u003e     则知所应","cnt":0,"sort":6629695,"author":"竺法护","prev":"6629694.html","next":"6629696.html","book_title":"正法华经","updateTimeFmt":"2024-03-28 17:25:38","category":"都市小说"}