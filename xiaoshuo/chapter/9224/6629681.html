{"id":0,"code":"6629681.html","title":"第7章","latest_chapter_name":"正文 第25章","xiao_shuo_code":"9224","content":"\u003cbr/\u003e\u003cbr/\u003e    西晋月氏国三藏竺法护译\u003cbr/\u003e\u003cbr/\u003e     信乐品\u003cbr/\u003e\u003cbr/\u003e     于是贤者须菩提。迦旃延。大迦叶。大目揵连等。听演大法得未曾有。本所未闻。而见世尊授舍利弗决。当得无上正真之道。惊喜踊跃咸从坐起。进诣佛前偏袒右肩。礼毕叉手瞻顺尊颜。内自思省心体熙怡。支节和怿悲喜并集。白世尊曰。唯大圣通。我等朽迈年在老耄。于众耆长佥老羸劣。归命众祐冀得灭度。志存无上正真之道。进力鲜少无所堪任。如来所讲我等靖听。次第坐定诸来大众。不敢危疲无所患厌。前者如来为鄙说法。已得于空无相无愿。至于佛典国土所有。于一切法无所造作。其诸菩萨所可娱乐。如来劝发多所率化。鄙于三界而见催逐。常自惟忖谓获灭度。今至疲惫。尔乃诲我以奇特谊。乐于等一则发大意。于无上正真道。而今大圣授声闻决当成正觉心用愕然怪未曾有。余得大利各当奉事。乃获逮闻如是品经。从过去佛常闻斯法。故初值遇。则我禄厚喻获妙宝。无央数妙意所至愿。现在于色而无所畏。珍琦鼓乐自然为鸣。而燃大灯照耀弥广。栴檀丛林芬蕴而香。唯然世尊。我岂堪任而说之乎。告曰可也。时诸声闻共白佛言。昔有一士离父流宕。亭他土二三十年。驰骋四至求救衣食。恒守贫穷困无产业。父诣异城。获无央数金银珍宝水精琉璃车磲马瑙珊瑚虎魄。帑藏盈满。侍使僮仆象马车乘不可称计。眷属无数七宝丰溢。出内钱财耕种贾作。子厄求食周行国邑城营村落。造富长者适值秋节。入处城内循行帑藏。与子别久忽然思见。不知所在自念一夫。财富无量横济远近。窃惟我老朽耄垂至。假使终没室藏骚散。愿得见子恣所服食。则获无为不复忧戚。其子侥会至长者家遥见门前。梵志君子大众聚会眷属围绕。金银杂厕为师子座。交露珠璎为大宝帐。父坐其中分部言教。诸解脱华遍布其地。亿百千金以为饮食。子觐长者色像威严。怖不自宁。谓是帝王若大君主。进退犹豫不敢自前。孚便驰走。父遥见子心用欢喜。遣傍侍者追呼令还。遑懅躄地。谓追者曰。我不相犯。何为见捉。侍者执之俱诣长者。长者告曰。勿恐勿惧。吾为子勤广修产业帑藏充实。与子别久数思相见。年高力弊父子情重将入家内。在于众辈不与共语。所以者何。父知穷子志存下劣不识福父。久久意悟色和知名又见琦珍。长者言曰。是吾子也以权告子。今且恣汝随意所奉。穷子怪之得未曾有。则从坐起行诣贫里求衣索食。父知子缘方便与语。汝便自去与小众俱。子来至此而再致印曰。至此宅有所调饰。父付象马即令粗习。假有问者答亦如之。当调车马严治宝物恣意赐与。父求穷子所可赈给。具足如斯。时子于厩调习车马缮治珍宝。转复教化家内小大。父于窗牖遥见其子所为超绝。脱故所著沐浴其身。右手洗之。以宝璎珞香华被服。光曜其体皆令清净。而告之曰。尔从本来何所兴立。何所系属。舍吾他行。勤苦饥寒。吾以耄矣以情相告。便时纳娶。嬉游饮食以康祚胤。吾所造业不可訾计。众宝具足子知之乎。求汝积年而恋恶友。今乃来归宜除瑕垢。吾有妙宝夜光明珠琦珍瑰异。皆为汝施。僮仆侍使男女大小。恣意所欲。一以相付。吾爱念汝。犹如国王幸其太子。诸尊声闻共白佛言。彼时穷子。播荡流离二三十年。至长者家乃得申叙。追惟前后游观所更心悉念之。时大长者寝疾于床知寿欲终。自命其子而告之曰。吾今困劣宜承洪轨。居业宝藏若悉受之。周济穷乏从意所施。辄备奉教喜不自胜。所行至诚不失本誓。父知子志身行谨敕。先贫后富益加欣庆。宗敬亲属礼拜耆长。父于国王君主大臣众会前曰。各且明听。斯是吾子则吾所生。名字为某。舍我流迸二三十年。今乃相得。斯则吾子吾则是父。所有财宝皆属我子。子闻宣令大众之音。心益欣然而自念言。余何宿福得领室藏。诸声闻等又白佛言。大富长者则譬如来。诸学士者则谓佛子。勉济吾等三界勤苦。如富长者还执其子度脱生死。于是世尊。有无央数圣众之宝。以五神通除五阴盖。常修精进在彼道教。志于灭度谓为妙印。殷勤慕求初不休懈。欲得无为意中默然。熟自思惟所获无量。于如来所承顺法行。遵修禅定而常信乐。谓观我等懈废下劣。而不分别不能志愿。此如来法珍宝之藏。于今世尊以权方便。观于本际慧宝帑藏。蠲除饥[飢-几+內]授大妙印。唯然大圣于今耆年。斯大迦叶从如来所朝旦印。当至无为。又世尊为我等示现菩萨大士慧谊。余党奉行为众说法。当显如来圣明大德。咸使畅入随时之谊。所以者何。世雄大通善权方便。知我志操不解深法。为现声闻。畏三界法及生老死。色声香味细滑之事。趣欲自济不救一切。离大慈悲智慧善权。禅定三昧乃知人心。不睹一切众生根原。譬如穷士求衣索食。而父须待欲使安乐。子不觉察。佛以方便随时示现。我等不悟。今乃自知成佛真子。无上孙息为佛所矜。施以大慧。所以者何。虽为佛子下贱怯弱。假使如来。睹心信乐喜菩萨乘。然后乃说方等大法。又世尊兴为二事。为诸菩萨现甘露法。为诸下劣志愿小者。转复劝进入微妙谊。譬如彼子与父别久。行道遥见。不识何人呼而怖惧。后稍稍示威仪法则乃知是父。佛亦如是。吾等不解菩萨大士。虽从法生为如来子。但求灭度。不志道场坐于树下降魔官属度脱一切。我辈自谓已得解脱。以是之故。今日睹闻未为成就。不为出家不成沙门。今如来尊现诸通慧。我等以获大圣珍宝。佛则为父我则为子。父子同体焉得差别。犹如长者临寿终时于大众前。宣令帝王梵志长者君子。今诸所有库藏珍宝用赐其子。子闻欢喜得未曾有。佛亦如是。先现小乘一时悦我。然今最后。普令四辈比丘比丘尼清信士清信女。天上世间一切人民。显示本宜。佛权方便说三乘耳。尚无有二岂当有三。是诸声闻皆当成佛。我等悦豫不能自胜。时大迦叶则说颂曰。\u003cbr/\u003e\u003cbr/\u003e     我等今日　　逮闻斯音　　怪之愕然\u003cbr/\u003e\u003cbr/\u003e     得未曾有　　由是之故　　心用悲喜\u003cbr/\u003e\u003cbr/\u003e     又省导师　　柔软音声　　尊妙珍宝\u003cbr/\u003e\u003cbr/\u003e     为大积聚　　一处合集　　以赐我等\u003cbr/\u003e\u003cbr/\u003e     未曾思念　　亦不有求　　还闻弘教\u003cbr/\u003e\u003cbr/\u003e     心怀踊跃　　譬如长者　　而有一子\u003cbr/\u003e\u003cbr/\u003e     兴起如愚　　亦不闇冥　　自舍其父\u003cbr/\u003e\u003cbr/\u003e     行诣他国　　志于殊域　　仁贤百千\u003cbr/\u003e\u003cbr/\u003e     于时长者　　愁忧念之　　然后而闻\u003cbr/\u003e\u003cbr/\u003e     即自迸走　　游于十方　　意常悒戚\u003cbr/\u003e\u003cbr/\u003e     父子隔别　　二三十年　　与人恋讼\u003cbr/\u003e\u003cbr/\u003e     欲得其子　　便诣异土　　入于大城\u003cbr/\u003e\u003cbr/\u003e     则于彼止　　立于屋宅　　具足严办\u003cbr/\u003e\u003cbr/\u003e     五乐之欲　　无数紫金　　及诸珍宝\u003cbr/\u003e\u003cbr/\u003e     奇异财业　　明珠碧玉　　象马车乘\u003cbr/\u003e\u003cbr/\u003e     甚为众多　　牛畜猪彘　　鸡鹜羠羊\u003cbr/\u003e\u003cbr/\u003e     出内产息　　贾作耕种　　奴仆僮使\u003cbr/\u003e\u003cbr/\u003e     不可计数　　严办众事　　亿千百类\u003cbr/\u003e\u003cbr/\u003e     又得王意　　威若国主　　一城民庶\u003cbr/\u003e\u003cbr/\u003e     委敬自归　　诸郡种人　　远皆戴仰\u003cbr/\u003e\u003cbr/\u003e     若干种业　　因从求索　　兴造既多\u003cbr/\u003e\u003cbr/\u003e     不可计限　　势富如是　　啼哭泪出\u003cbr/\u003e\u003cbr/\u003e     吾既朽老　　志力衰变　　心诲思想\u003cbr/\u003e\u003cbr/\u003e     欲得见子　　夙夜追念　　情不去怀\u003cbr/\u003e\u003cbr/\u003e     闻子之问　　意增烦惋　　舍我别来\u003cbr/\u003e\u003cbr/\u003e     二三十年　　吾之所有　　财业广大\u003cbr/\u003e\u003cbr/\u003e     假当寿终　　无所委付　　计彼长者\u003cbr/\u003e\u003cbr/\u003e     其子愚浊　　贫穷困厄　　常求衣食\u003cbr/\u003e\u003cbr/\u003e     游诸郡县　　恒多思想　　周旋汲汲\u003cbr/\u003e\u003cbr/\u003e     慕系啬口　　征营驰迈　　栽自供活\u003cbr/\u003e\u003cbr/\u003e     或时有获　　或无所得　　缠滞他乡\u003cbr/\u003e\u003cbr/\u003e     亦怀悒傶　　志性褊促　　荆棘劙身\u003cbr/\u003e\u003cbr/\u003e     展转周旋　　行不休息　　渐渐自致\u003cbr/\u003e\u003cbr/\u003e     到父所居　　槃桓入出　　复求衣食\u003cbr/\u003e\u003cbr/\u003e     稍稍得进　　至于家君　　遥见势富\u003cbr/\u003e\u003cbr/\u003e     极大长者　　在于门前　　坐师子床\u003cbr/\u003e\u003cbr/\u003e     无数侍卫　　眷属围绕　　出入财产\u003cbr/\u003e\u003cbr/\u003e     及所施与　　若干人众　　营从立侍\u003cbr/\u003e\u003cbr/\u003e     或有计校　　金银珍宝　　或合簿书\u003cbr/\u003e\u003cbr/\u003e     部别分莂　　纪别入出　　料量多少\u003cbr/\u003e\u003cbr/\u003e     于时穷子　　见之如此　　倚住路侧\u003cbr/\u003e\u003cbr/\u003e     观所云为　　自惟我身　　何为至此\u003cbr/\u003e\u003cbr/\u003e     斯将帝王　　若王太子　　得无为之\u003cbr/\u003e\u003cbr/\u003e     所牵逼迫　　不如舍去　　修己所务\u003cbr/\u003e\u003cbr/\u003e     思虑是已　　寻欲迸逝　　世无敬贫\u003cbr/\u003e\u003cbr/\u003e     喜穷士者　　是时长者　　处师子座\u003cbr/\u003e\u003cbr/\u003e     遥见其子　　心密踊跃　　寻遣侍者\u003cbr/\u003e\u003cbr/\u003e     追而止之　　呼彼穷子　　使还相见\u003cbr/\u003e\u003cbr/\u003e     侍者受教　　追及宣告　　录召令还\u003cbr/\u003e\u003cbr/\u003e     即怖僻地　　心窃自惟　　得无被害\u003cbr/\u003e\u003cbr/\u003e     曷为见执　　何所求索　　大富长者\u003cbr/\u003e\u003cbr/\u003e     见之起强　　怜伤斯子　　为下劣极\u003cbr/\u003e\u003cbr/\u003e     亦不睹信　　彼是我父　　又复怀疑\u003cbr/\u003e\u003cbr/\u003e     不审财宝　　其人慰喻　　具解语之\u003cbr/\u003e\u003cbr/\u003e     有紫磨金　　积聚于此　　当以供仁\u003cbr/\u003e\u003cbr/\u003e     为饮食具　　典摄众计　　役业侍使\u003cbr/\u003e\u003cbr/\u003e     吾有众宝　　蕴积腐败　　委在粪壤\u003cbr/\u003e\u003cbr/\u003e     不见饰用　　子便多取　　以为质本\u003cbr/\u003e\u003cbr/\u003e     蓄财殷广　　无散用者　　其人闻告\u003cbr/\u003e\u003cbr/\u003e     如是教敕　　则寻往诣　　奉宣施行\u003cbr/\u003e\u003cbr/\u003e     受长者教　　不敢违命　　即入家中\u003cbr/\u003e\u003cbr/\u003e     止顿正领　　尔时长者　　遥从天窗\u003cbr/\u003e\u003cbr/\u003e     详观察之　　知何所为　　虽是吾子\u003cbr/\u003e\u003cbr/\u003e     下劣底极　　唯晓计算　　调御车耳\u003cbr/\u003e\u003cbr/\u003e     即从楼观　　来下到地　　便还去衣\u003cbr/\u003e\u003cbr/\u003e     垢污之服　　则便往诣　　到其子所\u003cbr/\u003e\u003cbr/\u003e     敕之促起　　修所当为　　则当与卿\u003cbr/\u003e\u003cbr/\u003e     剧难得者　　以德施人　　案摩手脚\u003cbr/\u003e\u003cbr/\u003e     醎醲滋美　　以食相给　　及床卧具\u003cbr/\u003e\u003cbr/\u003e     骑乘所乏　　于时复为　　娉索妻妇\u003cbr/\u003e\u003cbr/\u003e     敖黠长者　　以此渐教　　子汝当应\u003cbr/\u003e\u003cbr/\u003e     分部之业　　吾爱子故　　心无所疑\u003cbr/\u003e\u003cbr/\u003e     渐渐稍令　　入在家中　　贾作治生\u003cbr/\u003e\u003cbr/\u003e     所入难计　　所空缺处　　皆使盈溢\u003cbr/\u003e\u003cbr/\u003e     步步所行　　鞭杖加人　　珍琦异宝\u003cbr/\u003e\u003cbr/\u003e     明珠流离　　都皆收检　　内于帑藏\u003cbr/\u003e\u003cbr/\u003e     一切所有　　能悉计校　　普悉思惟\u003cbr/\u003e\u003cbr/\u003e     财产利谊　　为愚騃子　　别作小库\u003cbr/\u003e\u003cbr/\u003e     与父不同　　在于外处　　于时穷士\u003cbr/\u003e\u003cbr/\u003e     心自念言　　人无有此　　如我库者\u003cbr/\u003e\u003cbr/\u003e     时父即知　　志性所念　　其人自谓\u003cbr/\u003e\u003cbr/\u003e     得无极势　　即便召之　　而亲视之\u003cbr/\u003e\u003cbr/\u003e     欲得许付　　所有财贿　　而告之曰\u003cbr/\u003e\u003cbr/\u003e     今我一切　　无数财宝　　生活资货\u003cbr/\u003e\u003cbr/\u003e     聚会大众　　在国王前　　长者梵志\u003cbr/\u003e\u003cbr/\u003e     君子等类　　使人告令　　远近大小\u003cbr/\u003e\u003cbr/\u003e     今是我子　　舍我迸走　　在于他国\u003cbr/\u003e\u003cbr/\u003e     梁昌求食　　穷厄困极　　今乃来归\u003cbr/\u003e\u003cbr/\u003e     与之别离　　二三十年　　今至此国\u003cbr/\u003e\u003cbr/\u003e     乃得相见　　在于某城　　而亡失之\u003cbr/\u003e\u003cbr/\u003e     于此求索　　自然来至　　我之财物\u003cbr/\u003e\u003cbr/\u003e     无所乏少　　今悉现在　　于斯完具\u003cbr/\u003e\u003cbr/\u003e     一切皆以　　持用相与　　卿当执御\u003cbr/\u003e\u003cbr/\u003e     父之基业　　其人寻欢　　得未曾有\u003cbr/\u003e\u003cbr/\u003e     我本贫穷　　所在不诣　　父时知余\u003cbr/\u003e\u003cbr/\u003e     为下劣极　　得诸帑藏　　今日乃安\u003cbr/\u003e\u003cbr/\u003e     大雄导师　　教化我等　　睹见下劣\u003cbr/\u003e\u003cbr/\u003e     乐喜小乘　　度脱我辈　　使得安隐\u003cbr/\u003e\u003cbr/\u003e     便复授决　　当成佛道　　于今安住\u003cbr/\u003e\u003cbr/\u003e     多所遣行　　无数菩萨　　慧力无量\u003cbr/\u003e\u003cbr/\u003e     分别示现　　无上大道　　攀缘称赞\u003cbr/\u003e\u003cbr/\u003e     亿垓譬喻　　余等得闻　　最胜诸子\u003cbr/\u003e\u003cbr/\u003e     则便奉行　　尊上大道　　所当起立\u003cbr/\u003e\u003cbr/\u003e     视众眼目　　当于世间　　得成佛道\u003cbr/\u003e\u003cbr/\u003e     而为圣尊　　造业如斯　　将养拥护\u003cbr/\u003e\u003cbr/\u003e     于此佛法　　讲说分别　　最胜慧谊\u003cbr/\u003e\u003cbr/\u003e     则为感动　　一切众生　　我等志愿\u003cbr/\u003e\u003cbr/\u003e     贫心思念　　假使得闻　　于斯佛诲\u003cbr/\u003e\u003cbr/\u003e     不肯发起　　如来之慧　　睹见最胜\u003cbr/\u003e\u003cbr/\u003e     宣畅道谊　　意中自想　　尽得灭度\u003cbr/\u003e\u003cbr/\u003e     不愿志求　　如此比慧　　又闻大圣\u003cbr/\u003e\u003cbr/\u003e     诸佛国土　　未曾有意　　发欢喜者\u003cbr/\u003e\u003cbr/\u003e     寂然在法　　一切无漏　　弃捐所兴\u003cbr/\u003e\u003cbr/\u003e     灭度之事　　由此思想　　不成佛道\u003cbr/\u003e\u003cbr/\u003e     常当修行　　昼夜除慢　　诸佛道谊\u003cbr/\u003e\u003cbr/\u003e     最无有上　　未曾劝助　　志存于彼\u003cbr/\u003e\u003cbr/\u003e     今乃究竟　　具足最胜　　得无为限\u003cbr/\u003e\u003cbr/\u003e     当舍阴盖　　长夜精进　　修理空谊\u003cbr/\u003e\u003cbr/\u003e     解脱三界　　勤苦之恼　　佛兴教戒\u003cbr/\u003e\u003cbr/\u003e     则以具严　　如是计之　　无所乏少\u003cbr/\u003e\u003cbr/\u003e     最胜所演　　经身之慧　　假使有人\u003cbr/\u003e\u003cbr/\u003e     愿等佛道　　为是等故　　加赐法事\u003cbr/\u003e\u003cbr/\u003e     由缘致斯　　余徒钦乐　　有大导师\u003cbr/\u003e\u003cbr/\u003e     周旋世间　　普悉观察　　如此辈相\u003cbr/\u003e\u003cbr/\u003e     诸恐惧者　　令得利谊　　求索劝助\u003cbr/\u003e\u003cbr/\u003e     令我信乐　　善权方便　　犹若如父\u003cbr/\u003e\u003cbr/\u003e     譬如长者　　遭时大富　　其子而复\u003cbr/\u003e\u003cbr/\u003e     穷劣下极　　则以财宝　　而施与之\u003cbr/\u003e\u003cbr/\u003e     大圣导师　　所兴希有　　分别宣畅\u003cbr/\u003e\u003cbr/\u003e     善权方便　　诸子之党　　志乐下劣\u003cbr/\u003e\u003cbr/\u003e     修行调定　　而以法施　　我等今日\u003cbr/\u003e\u003cbr/\u003e     致得百千　　未曾有法　　如贫得财\u003cbr/\u003e\u003cbr/\u003e     于佛教化　　获道得宝　　第一清净\u003cbr/\u003e\u003cbr/\u003e     无复诸漏　　长夜所习　　戒禁定意\u003cbr/\u003e\u003cbr/\u003e     执谊将护　　世雄唱导　　今日有获\u003cbr/\u003e\u003cbr/\u003e     佛之大道　　眷属围绕　　修行无阙\u003cbr/\u003e\u003cbr/\u003e     其有长夜　　清净梵行　　依倚法王\u003cbr/\u003e\u003cbr/\u003e     深远之慧　　而为具足　　此尊德果\u003cbr/\u003e\u003cbr/\u003e     日成微妙　　无有诸漏　　我等今日\u003cbr/\u003e\u003cbr/\u003e     乃为声闻　　还得听省　　上尊佛道\u003cbr/\u003e\u003cbr/\u003e     当复见扬　　圣觉音声　　以故获听\u003cbr/\u003e\u003cbr/\u003e     超度恐惧　　今日乃为　　致无所著\u003cbr/\u003e\u003cbr/\u003e     以无著谊　　为诸天说　　世人魔王\u003cbr/\u003e\u003cbr/\u003e     及与梵天　　为亲一切　　众生之类\u003cbr/\u003e\u003cbr/\u003e     何所名色　　造立寂然　　蠲除众生\u003cbr/\u003e\u003cbr/\u003e     无亿数劫　　于是所造　　甚难得值\u003cbr/\u003e\u003cbr/\u003e     计于世间　　希有及者　　今日无著\u003cbr/\u003e\u003cbr/\u003e     烧罪度岸　　修行为业　　踊跃欢喜\u003cbr/\u003e\u003cbr/\u003e     吾等归圣　　以顶受之　　所愿具足\u003cbr/\u003e\u003cbr/\u003e     如江河沙　　饮食衣服　　若干巨亿\u003cbr/\u003e\u003cbr/\u003e     诸床卧具　　离垢无秽　　用栴檀香\u003cbr/\u003e\u003cbr/\u003e     以为屋室　　柔软坐具　　以敷其上\u003cbr/\u003e\u003cbr/\u003e     若疾病者　　无所药疗　　今日供养\u003cbr/\u003e\u003cbr/\u003e     安住广度　　所施劫数　　如江河沙\u003cbr/\u003e\u003cbr/\u003e     所造立者　　无能夺还　　高远之法\u003cbr/\u003e\u003cbr/\u003e     无量无限　　其大神足　　建立法力\u003cbr/\u003e\u003cbr/\u003e     佛为大王　　无漏最胜　　堪任坚强\u003cbr/\u003e\u003cbr/\u003e     常修牢固　　安慰劝进　　恒以时节\u003cbr/\u003e\u003cbr/\u003e     未曾修设　　望想福行　　于一切世\u003cbr/\u003e\u003cbr/\u003e     诸法中尊　　皆为大神　　最胜如来\u003cbr/\u003e\u003cbr/\u003e     然大灯明　　示无央众　　知诸黎庶\u003cbr/\u003e\u003cbr/\u003e     筋力所在　　若干种种　　所喜乐愿\u003cbr/\u003e\u003cbr/\u003e     因缘百千　　而顺开化　　如来皆睹\u003cbr/\u003e\u003cbr/\u003e     众人性行　　他人心念　　一切群萌\u003cbr/\u003e\u003cbr/\u003e     以若干法　　而致堕落　　以法示现\u003cbr/\u003e\u003cbr/\u003e     此尊佛道\u003cbr/\u003e\u003cbr/\u003e     药草品","cnt":0,"sort":6629681,"author":"竺法护","prev":"6629680.html","next":"6629682.html","book_title":"正法华经","updateTimeFmt":"2024-03-28 17:25:38","category":"都市小说"}