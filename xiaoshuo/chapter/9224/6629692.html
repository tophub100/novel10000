{"id":0,"code":"6629692.html","title":"第18章","latest_chapter_name":"正文 第25章","xiao_shuo_code":"9224","content":"\u003cbr/\u003e\u003cbr/\u003e    于是他方世界八江河沙等菩萨大士。各异形服来诣佛所。稽首于地长跪叉手。白世尊曰。鄙之徒类来造忍界。欲闻斯典受持讽写。精进供养奉行如法。惟愿大圣垂心于我。如来灭度后。以正法华经加哀见付。世尊告曰。止族姓子。仁等无乃建发是计。今此忍界自有八江河沙等大士。一一大士各有眷属。如六十亿江河沙等菩萨大士。后末世时。皆当受持分布班宣。时此佛界周普无数亿百千垓诸菩萨众自然云集。颜貌殊妙紫磨金色三十二相严庄其身。在于地下摄护土界。人民道行倚斯忍界。闻佛显扬法华音声从地踊出。一一菩萨。与六十亿江河沙等诸菩萨俱。营从相随一心一行。无有差别。或半江河沙百千菩萨来者。或四十分江河沙。或五十分江河沙。或百分江河沙。或五百分江河沙。或千分江河沙。或百千分。或亿百千分江河沙等菩萨。各各朋党相随来。或复无央数亿百千菩萨眷属而来至者。或有二百人同行修菩萨道。或有百千各有眷属。或有千眷属。或五百眷属。或四百眷属。或三百眷属。或二百眷属。或百眷属。或五十眷属。或四十眷属。或三十眷属。或二十眷属。或十眷属。或五眷属。或四眷属。或三眷属。或二眷属。或一眷属。或独而至。不可称限。其数难喻从地踊出。或从上下。或四方来。至忍世界悉住空中。见于灭度多宝世尊能仁大圣。各处七宝树下坐师子床。寻稽首礼二如来至真等正觉。右绕三匝却住一面。或有菩萨。以若干品奇妙之谊。咨嗟二尊赞咏诸佛。从始已来假使具足。五十中劫不能究畅。能仁世尊为勤苦行。与佛别来亦复如是。四部众会。等无差特。亦复默然。尔时世尊。即如色像现其神足。令四部众悉得普见。又使念知此忍世界。诸菩萨众于虚空中。各各摄护百千佛土。诸菩萨众。皆满具足百千佛土。又此大众。有四菩萨以为元首。其名曰种种行菩萨。无量行菩萨。清净行菩萨。建立行菩萨。是为四。于无限无量尘数云集。大会菩萨之上最也。于是四菩萨大士。各与大众不可思议。部部住立。于世尊前叉手白曰。大圣体尊起居康强。蠲除众疾所行安耶。群生各各善顺律行。处于清凉无众患乎。此类将无兴坠险谷。时四菩萨大士。以偈赞曰。\u003cbr/\u003e\u003cbr/\u003e     世雄阐光曜　　所行康强耶\u003cbr/\u003e\u003cbr/\u003e     救脱现在者　　众行无患难\u003cbr/\u003e\u003cbr/\u003e     众生善因室　　决受谛清净\u003cbr/\u003e\u003cbr/\u003e     得无起疲厌　　宁受世吼命\u003cbr/\u003e\u003cbr/\u003e     尔时世尊告众大会诸菩萨曰。诸族姓子。佛所行安无疾无患。众庶各各悉受律行。善学道教不敢兴厌。欲至严净。所以者何。斯之品类。乃于往古诸平等觉。各各作行。是诸声闻。信乐吾教入于佛慧。又各各异三乘学者。住声闻乘。我悉立志入佛大慧。时诸菩萨而叹颂曰。\u003cbr/\u003e\u003cbr/\u003e     善哉快世尊　　我等悉劝助\u003cbr/\u003e\u003cbr/\u003e     乃令众生一　　善化微妙律\u003cbr/\u003e\u003cbr/\u003e     欲得闻大圣　　教命询深要\u003cbr/\u003e\u003cbr/\u003e     听之欢喜信　　乃入法供养\u003cbr/\u003e\u003cbr/\u003e     于是世尊。赞大会菩萨曰。善哉善哉。诸族姓子。诚如所云。如来所诏。各随权宜不违本旨。时弥勒大士。及余八亿恒沙菩萨俱举声。而叹颂曰。\u003cbr/\u003e\u003cbr/\u003e     从古以来　　未曾见闻　　乃有尔所\u003cbr/\u003e\u003cbr/\u003e     菩萨之众　　从地踊出　　住世尊前\u003cbr/\u003e\u003cbr/\u003e     供奉归命　　是等俦类　　从何来乎\u003cbr/\u003e\u003cbr/\u003e     弥勒即知八亿恒沙菩萨心之所念。寻时叉手以颂问曰。\u003cbr/\u003e\u003cbr/\u003e     无央数百千　　于算巨亿载\u003cbr/\u003e\u003cbr/\u003e     不可称限量　　未曾见菩萨\u003cbr/\u003e\u003cbr/\u003e     来诣两足尊　　曷因是何等\u003cbr/\u003e\u003cbr/\u003e     大通所从来　　其像巨亿长\u003cbr/\u003e\u003cbr/\u003e     一切志强勇　　猛雄为大圣\u003cbr/\u003e\u003cbr/\u003e     端正可钦敬　　今为所从来\u003cbr/\u003e\u003cbr/\u003e     世尊一一见　　慧雅诸菩萨\u003cbr/\u003e\u003cbr/\u003e     眷属无央数　　犹如江河沙\u003cbr/\u003e\u003cbr/\u003e     其数超江河　　具足度佛法\u003cbr/\u003e\u003cbr/\u003e     诸菩萨眷属　　皆建正觉道\u003cbr/\u003e\u003cbr/\u003e     如是群英伦　　集会礼大圣\u003cbr/\u003e\u003cbr/\u003e     具足满六十　　百千江河沙\u003cbr/\u003e\u003cbr/\u003e     其数过于彼　　眷属无思想\u003cbr/\u003e\u003cbr/\u003e     五百江河沙　　或四或三百\u003cbr/\u003e\u003cbr/\u003e     或二百江河　　诸营从如是\u003cbr/\u003e\u003cbr/\u003e     其限复殊此　　或五或复十\u003cbr/\u003e\u003cbr/\u003e     一一诸眷属　　世尊大圣子\u003cbr/\u003e\u003cbr/\u003e     斯众缘何来　　至于导师所\u003cbr/\u003e\u003cbr/\u003e     或四三或二　　或一江河沙\u003cbr/\u003e\u003cbr/\u003e     恒沙数各来　　伴侣悉善学\u003cbr/\u003e\u003cbr/\u003e     甚多不可限　　除住空中者\u003cbr/\u003e\u003cbr/\u003e     于亿百千劫　　不可卒合聚\u003cbr/\u003e\u003cbr/\u003e     半江或三分　　或十或二十\u003cbr/\u003e\u003cbr/\u003e     具足众立行　　明哲众菩萨\u003cbr/\u003e\u003cbr/\u003e     俱住于空中　　其限不可量\u003cbr/\u003e\u003cbr/\u003e     现别无彼此　　亿劫行清净\u003cbr/\u003e\u003cbr/\u003e     又无量异部　　眷属不可议\u003cbr/\u003e\u003cbr/\u003e     亿亿复超亿　　或有半亿者\u003cbr/\u003e\u003cbr/\u003e     或十或二十　　五四三或二\u003cbr/\u003e\u003cbr/\u003e     诸雄从眷属　　无能筹量者\u003cbr/\u003e\u003cbr/\u003e     身各自修行　　寂寞乐等遵\u003cbr/\u003e\u003cbr/\u003e     恬怕如虚空　　别来者无限\u003cbr/\u003e\u003cbr/\u003e     犹如江河劫　　莫能有计者\u003cbr/\u003e\u003cbr/\u003e     在精舍寂室　　各从其方来\u003cbr/\u003e\u003cbr/\u003e     一切天神圣　　皆用尊故至\u003cbr/\u003e\u003cbr/\u003e     诸菩萨雄猛　　何从忽见此\u003cbr/\u003e\u003cbr/\u003e     谁为彼说经　　谁立于佛道\u003cbr/\u003e\u003cbr/\u003e     为显何佛教　　建立何佛行\u003cbr/\u003e\u003cbr/\u003e     细微各可敬　　普从四方来\u003cbr/\u003e\u003cbr/\u003e     因明目神足　　大慧忽然现\u003cbr/\u003e\u003cbr/\u003e     于羸旷世界　　能仁令充备\u003cbr/\u003e\u003cbr/\u003e     仁贤诸菩萨　　伦党自然至\u003cbr/\u003e\u003cbr/\u003e     从生出已来　　未见如斯变\u003cbr/\u003e\u003cbr/\u003e     愿说其国土　　大圣哀尽名\u003cbr/\u003e\u003cbr/\u003e     十方所从来　　各怀十八法\u003cbr/\u003e\u003cbr/\u003e     吾未曾得见　　如斯等菩萨\u003cbr/\u003e\u003cbr/\u003e     我为最胜子　　未曾见闻此\u003cbr/\u003e\u003cbr/\u003e     今斯若干众　　能仁愿说行\u003cbr/\u003e\u003cbr/\u003e     菩萨无数千　　百垓难可限\u003cbr/\u003e\u003cbr/\u003e     诸亿千无量　　本为何所处\u003cbr/\u003e\u003cbr/\u003e     诸菩萨勇猛　　志性不可量\u003cbr/\u003e\u003cbr/\u003e     如是之等类　　大雄愿说之\u003cbr/\u003e\u003cbr/\u003e     尔时他方世界无央数亿百千垓诸如来至真等正觉。普从十方诣能仁如来劝说法者。各各坐于七宝树下师子之床。是诸如来侍者。各各见诸菩萨无量大会部部变化。从地踊出。各各住立自问其佛。此诸菩萨大士之等。从何所来。不可计量无有边际。时彼诸佛。各各告其侍者曰。诸族姓子。且待须臾有菩萨名弥勒。为能仁如来所授决。当逮无上正真道成最正觉。自问能仁。如尔所怪。佛为一一分别谊归。悉静一心而俱听之。尔时佛告弥勒大士。善哉阿逸。仁者所问极大微妙优奥难量。且听且听。今吾说之。一切菩萨及诸会者。普当坚固。强猛力势于无上意。当知如来。慧见无底。诸大圣立境界无量。禅定智慧所乐自恣。莫能宣畅而剖判说。方便兴化不可限量。时佛颂曰。\u003cbr/\u003e\u003cbr/\u003e     诸族姓子　　皆听佛道　　今吾所说\u003cbr/\u003e\u003cbr/\u003e     慧柔和悦　　若明达者　　以为美香\u003cbr/\u003e\u003cbr/\u003e     如来之慧　　不可思议　　皆当强意\u003cbr/\u003e\u003cbr/\u003e     普存坚固　　各建立志　　一心平等\u003cbr/\u003e\u003cbr/\u003e     大圣难值　　愍哀世间　　今当听受\u003cbr/\u003e\u003cbr/\u003e     未曾有法　　佛当建立　　仁者诸党\u003cbr/\u003e\u003cbr/\u003e     一切无得　　生狐疑心　　导师所诏\u003cbr/\u003e\u003cbr/\u003e     令无有异　　其慧平等\u003cbr/\u003e\u003cbr/\u003e     安隐无特　　安住所疗　　法甚深奥　　非心所思\u003cbr/\u003e\u003cbr/\u003e     不可限量　　今当讲说　　无极因缘\u003cbr/\u003e\u003cbr/\u003e     普共听之　　义何所趣\u003cbr/\u003e\u003cbr/\u003e     世尊叹已告弥勒曰。班宣一切。阿逸。欲知此诸菩萨大士众会无量不可思议各各从地而踊出者。昔所不见皆集忍界。吾始逮无上正真道成最正觉时。劝悦斯等立不退转。使成大道教授化立。族姓开士大士之众。处于下方而于其中。有所救护赞经讽诵。思惟禅定专察其归。欣然悦豫乐无为行。诸族姓子。志于恬惔不存远近。天上人间常应专修。转于法轮无为无会。好深神通法乐为乐。志愿精进求于佛慧。于时世尊而叹颂曰。\u003cbr/\u003e\u003cbr/\u003e     今此无数　　诸菩萨众　　不可思议\u003cbr/\u003e\u003cbr/\u003e     无能限量　　造行亿数　　不可限劫\u003cbr/\u003e\u003cbr/\u003e     殖积神足　　博问智慧　　吾悉劝诱\u003cbr/\u003e\u003cbr/\u003e     于大圣道　　今佛一切　　皆授其决\u003cbr/\u003e\u003cbr/\u003e     斯诸菩萨　　悉佛众子　　皆为住止\u003cbr/\u003e\u003cbr/\u003e     于吾国土　　悉舍弃离　　诸所习地\u003cbr/\u003e\u003cbr/\u003e     一切皆处　　闲居得度　　斯诸佛子\u003cbr/\u003e\u003cbr/\u003e     所行无为　　精修学习　　奉遵上道\u003cbr/\u003e\u003cbr/\u003e     斯聪哲者　　在于下方　　今日故来\u003cbr/\u003e\u003cbr/\u003e     摄护国土　　昼夜精进　　无有逸慢\u003cbr/\u003e\u003cbr/\u003e     积累德行　　分别佛道　　常行勤修\u003cbr/\u003e\u003cbr/\u003e     立于慧力　　一切意坚　　而无限量\u003cbr/\u003e\u003cbr/\u003e     志常勇猛　　思惟法典　　普悉是吾\u003cbr/\u003e\u003cbr/\u003e     达清净子　　吾初逮成　　为佛道时\u003cbr/\u003e\u003cbr/\u003e     在于城中　　若树无著　　则便讲演\u003cbr/\u003e\u003cbr/\u003e     无上法轮　　劝立其志　　于尊佛道\u003cbr/\u003e\u003cbr/\u003e     今佛所说　　至诚无漏　　闻佛叹咏\u003cbr/\u003e\u003cbr/\u003e     皆当信之　　开化发起　　此诸群英\u003cbr/\u003e\u003cbr/\u003e     从久曩来　　立尊正道\u003cbr/\u003e\u003cbr/\u003e     尔时弥勒大士。闻佛说彼菩萨之众。亿百千垓数难计会。心用愕如。怪未曾有。白世尊曰。云何大圣。处迦维罗卫释氏王宫为太子时。委国重位众女之娱。出适道场坐于树下。得无上正真道成最正觉。从来近近甫四十年。而所教化所度无量。乃复爰发诸佛境界。多所劝益所建权慧而不可议。今是菩萨大会之众。悉皆如来之所开导。部党部党众多无量。久修梵行殖众德本。供养无数百千诸佛。假使欲计成就已来劫数无限。弥勒又启。欲引微喻譬如士夫年二十五。首发美黑姿体鲜泽。被服璨丽端严殊妙。常怀恐惧见百岁子。其父谓言族姓子来。尔则我子。其百岁子谓二十五岁人是我之父。父则察知口自说言。是我之子。如是世尊。世俗之人所不信者。而令得信。佛亦如是。成佛未久。今有若干亿百千数。久修梵行长夜遵倚在于道慧。劝进现在无量之众。晓了坐定起立方便。成大神通聪明智慧。住于佛地习佛慧谊。于世希有建大圣力。世尊往古。亦复教化于斯品类。诱导建立于菩萨地。当成无上正真之道致诸正觉。悉行方便所作已办。今我以受信誓诚谛。探畅既往断析此谊。其唯如来。新学菩萨心怀犹豫。所不及知。如来灭后闻是经典。终不信也。以有犹豫不遵此法。亦不劝乐。当获罪衅。善哉世尊。现说此谊。其有狐疑于斯典者。当来末世诸学大乘。设使闻者令不沉吟。于是弥勒大士。于世尊前叹斯颂曰。\u003cbr/\u003e\u003cbr/\u003e     譬如有人　　现生老子　　能仁至圣\u003cbr/\u003e\u003cbr/\u003e     弃国捐王　　生于城中　　而得佛道\u003cbr/\u003e\u003cbr/\u003e     导师近尔　　布属鲜少　　今此诸乐\u003cbr/\u003e\u003cbr/\u003e     不退转子　　无数亿劫　　行救大众\u003cbr/\u003e\u003cbr/\u003e     神足之力　　住不可动　　学智慧强\u003cbr/\u003e\u003cbr/\u003e     靡所不入　　今来至斯　　在所开通\u003cbr/\u003e\u003cbr/\u003e     如水莲华　　悉无所著　　威神尊重\u003cbr/\u003e\u003cbr/\u003e     志超于世　　住立恭肃　　一切叉手\u003cbr/\u003e\u003cbr/\u003e     诸菩萨众　　如是色像　　为如之何\u003cbr/\u003e\u003cbr/\u003e     谁当信此　　惟愿大圣　　加哀示现\u003cbr/\u003e\u003cbr/\u003e     剖判分别　　如审谛谊　　譬如有人\u003cbr/\u003e\u003cbr/\u003e     而为士夫　　年既幼少　　发美且黑\u003cbr/\u003e\u003cbr/\u003e     其人年岁　　二十有五　　而能产生\u003cbr/\u003e\u003cbr/\u003e     百岁之男　　养育澡洗　　随时衣食\u003cbr/\u003e\u003cbr/\u003e     是我等父　　而为最胜　　一切世间","cnt":0,"sort":6629692,"author":"竺法护","prev":"6629691.html","next":"6629693.html","book_title":"正法华经","updateTimeFmt":"2024-03-28 17:25:38","category":"都市小说"}