{"id":0,"code":"6629675.html","title":"第1章","latest_chapter_name":"正文 第25章","xiao_shuo_code":"9224","content":"\u003cbr/\u003e\u003cbr/\u003e    西晋月氏国三藏竺法护译\u003cbr/\u003e\u003cbr/\u003e     光瑞品\u003cbr/\u003e\u003cbr/\u003e     闻如是。一时佛游王舍城灵鹫山。与大比丘众俱。比丘千二百。一切无著。诸漏已尽无复欲尘。已得自在逮得己利。生死已索众结即断。一切由已获度无极。已脱于慧心解得度。名曰贤者知本际。贤者大迦叶。上时迦叶。象迦叶。江迦叶。舍利弗。大目揵连。迦旃延。阿那律。劫宾[少/兔]。牛呞。离越。譬利斯。薄拘卢。拘絺。难陀。善意。满愿子。须菩提。阿难。罗云。菩萨八万皆不退转。坚住无上正真之道。逮总持法得大辩才。常赞叹不退转法轮。供养无数百千诸佛。于无量佛殖众德本。诸佛世尊所见咨嗟。身常行慈入如来慧。善权普至大知度无极。从无数劫多所博闻。名达十方。救护无量百千众生。游于三界犹如日明。解一切法如幻如化野马影响。悉无所有住无所住。虽见终始亦无去来。既见色像本无形貌。现诸所生永无起灭。导利群黎不著三处。分别空慧无想无愿。起三脱门至三达智。无去来今现在之想。开化黎庶使了本无。\u003cbr/\u003e\u003cbr/\u003e     其名曰溥首菩萨。光世音菩萨。大势至菩萨。常精进菩萨。不置远菩萨。宝掌菩萨。印手菩萨。药王菩萨。妙勇菩萨。宝月菩萨。月光菩萨。月满菩萨。大度菩萨。超无量菩萨。越世菩萨。解缚菩萨。宝事菩萨。恩施菩萨。雄施菩萨。水天菩萨。帝天菩萨。大导师菩萨。妙意菩萨。慈氏菩萨。如是大士八万上首。尔时天帝释与二万天子俱。日天子与无数眷属俱。月天子以宝光明普有所照。宝光天子光耀天子俱。四大天王与万天子俱。[火*僉]明大梵自在天子与三万天子俱。梵忍迹天子与三万二千天子俱。饰干大梵与无数天子。又梵名[火*僉]光。与无数大众俱。来诣佛所稽首毕退坐一面。有八龙王。与无央数千诸龙眷属俱。四真陀罗王。慎法真陀罗王。大法真陀罗王。仁和真陀罗王。持法真陀罗王。香音神。各与营从来诣佛所。稽首毕退住一面。净身四天子。柔软天子。和音天子。美软天子。悦响天子。俱来诣佛所。前稽首毕退坐一面。四阿须伦王。最胜阿须伦。欲锦阿须伦。燕居阿须伦。吸气阿须伦。与无央数百千阿须伦人民俱。来诣佛所。前稽首毕退坐一面。四金翅鸟王。大身王。大具足王。得神足王。不可动王。俱来诣佛所。稽首毕退住一面。摩竭国王阿阇世与十子并诸营从。来诣佛所。稽首毕退坐一面。诸天龙神世人。莫不归命奉敬侍坐。尔时世尊与四部众眷属围绕而为说经。讲演菩萨方等大颂一切诸佛严净之业。说斯经已升于自然师子之床加趺而坐。三昧正受定意。名曰立无最颂。寻应所宜不见身貌不得心意。所坐立处则有瑞应。天雨意华大意华柔软音华大柔软音华。散世尊上及于大会四部之众。普佛国土六反震动。时大众会比丘比丘尼清信士清信女。天龙神鬼揵沓和阿须伦迦留罗真陀罗摩休勒人与非人。国王君主大力转轮圣王。各与营从咸悉一心瞻戴世尊。意皆愕然怪未曾有。于时佛放面口结光明。普照东方万八千佛土。其大光明照诸佛国。靡不周遍。至于无择大地狱中。上彻三十三天。彼此世界六趣周旋。所有蒸民一切皆现。其界诸佛现在所由。此土众会悉遥见之。彼土睹斯亦复如是。十方诸佛所说经法。普遍闻焉。诸比丘比丘尼清信士清信女。修行独处者逮得德果一切表露。又诸菩萨意寂解脱。其出家者求报应行。皆亦悉现。诸佛世界灭度众圣。所建宝庙自然为现。于是弥勒菩萨心自念言。今者世尊如来至真等正觉。三昧正受现大感变。多所降伏睹未曾有。天上世间诸佛庙寺。恢阔彰显。将何所兴而有此瑞。从昔暨今未曾见也。欲问其归。孰堪发遣解斯谊乎。寻改思曰。今者大士溥首童真。所作已办靡所不达。供养过去无数诸佛。曾当瞻觐如来至真等正觉。如此瑞应欲请问之。时四部众比丘比丘尼清信士清信女。诸天龙神揵沓和阿须伦迦留罗真陀罗摩休勒。志怀犹豫得未曾有。见斯大圣无极威曜神足变化。各各发意欲问世尊决散疑网。慈氏大士见众会心。便问溥首曰。仁者惟说。今何因缘有此瑞应。大圣神足放大光明照于东方万八千土。诸佛世界自然为现。所说经法皆遥闻之。于是慈氏以颂而问溥首曰。\u003cbr/\u003e\u003cbr/\u003e     文殊师利　　今何以故　　导利众庶\u003cbr/\u003e\u003cbr/\u003e     放演光明　　甚大威曜　　出于面门\u003cbr/\u003e\u003cbr/\u003e     神变遍照　　十方霍然　　天雨众华\u003cbr/\u003e\u003cbr/\u003e     纷纷如降　　意华大意　　柔软音华\u003cbr/\u003e\u003cbr/\u003e     种种若干　　其色殊妙　　栴檀馨香\u003cbr/\u003e\u003cbr/\u003e     悦可众心　　严净巍巍　　皆悉周遍\u003cbr/\u003e\u003cbr/\u003e     今日四辈　　欣然踊跃　　于此佛土\u003cbr/\u003e\u003cbr/\u003e     十方世界　　六反震动　　莫不倾摇\u003cbr/\u003e\u003cbr/\u003e     于彼光明　　则照东方　　万八千土\u003cbr/\u003e\u003cbr/\u003e     其晖普彻　　诸佛境土　　紫磨金色\u003cbr/\u003e\u003cbr/\u003e     煌煌灼灼　　[火*僉]无不接　　国邑群萌\u003cbr/\u003e\u003cbr/\u003e     莫不蒙赖　　达尽上界　　入无择狱\u003cbr/\u003e\u003cbr/\u003e     众庶受生　　用无明故　　灭没堕落\u003cbr/\u003e\u003cbr/\u003e     归此诸趣　　斯等黎民　　睹见因缘\u003cbr/\u003e\u003cbr/\u003e     若干之趣　　今现严净　　贤明不肖\u003cbr/\u003e\u003cbr/\u003e     中间品类　　吾于此住　　皆遥见之\u003cbr/\u003e\u003cbr/\u003e     又睹诸佛　　而师子吼　　演说经典\u003cbr/\u003e\u003cbr/\u003e     开阐法门　　消除众生　　无数之秽\u003cbr/\u003e\u003cbr/\u003e     歌颂圣教　　出柔软音　　其响深妙\u003cbr/\u003e\u003cbr/\u003e     令人欣踊　　各各自舍　　境界所有\u003cbr/\u003e\u003cbr/\u003e     讲说譬喻　　亿载报应　　分别敷演\u003cbr/\u003e\u003cbr/\u003e     于此佛法　　一切众生　　所造苦患\u003cbr/\u003e\u003cbr/\u003e     以无巧便　　治老病死　　犹斯等类\u003cbr/\u003e\u003cbr/\u003e     说寂灭度　　比丘当知　　贫剧恼困\u003cbr/\u003e\u003cbr/\u003e     众人则处　　安雅快乐　　积累功德\u003cbr/\u003e\u003cbr/\u003e     乃见圣尊　　又得逮至　　缘一觉乘\u003cbr/\u003e\u003cbr/\u003e     一切令入　　于此道业　　见佛殊异\u003cbr/\u003e\u003cbr/\u003e     诸所经籍　　或有志求　　无上之慧\u003cbr/\u003e\u003cbr/\u003e     一切世间　　见若干形　　斯等众类\u003cbr/\u003e\u003cbr/\u003e     歌咏佛德　　仁者溥首　　彼所言说\u003cbr/\u003e\u003cbr/\u003e     我立住此　　今悉见闻　　及余无数\u003cbr/\u003e\u003cbr/\u003e     诸亿千众　　在此游居　　吾悉睹眄\u003cbr/\u003e\u003cbr/\u003e     又见佛土　　不可计数　　诸菩萨等\u003cbr/\u003e\u003cbr/\u003e     如江河沙　　亿百千数　　而不减少\u003cbr/\u003e\u003cbr/\u003e     建志精进　　兴发道意　　或有放舍\u003cbr/\u003e\u003cbr/\u003e     诸所财业　　而行布施　　金银珍宝\u003cbr/\u003e\u003cbr/\u003e     明月真珠　　车渠马脑　　奴婢车乘\u003cbr/\u003e\u003cbr/\u003e     床卧机榻　　诸所珍异　　环佩璎珞\u003cbr/\u003e\u003cbr/\u003e     于是具足　　皆用惠赐　　悉以劝助\u003cbr/\u003e\u003cbr/\u003e     上尊佛道　　今我等类　　闻斯音声\u003cbr/\u003e\u003cbr/\u003e     安住所叹　　正觉大乘　　游于三界\u003cbr/\u003e\u003cbr/\u003e     而无所猗　　其人速逮　　得获斯愿\u003cbr/\u003e\u003cbr/\u003e     或以诸乘　　则而施与　　诸华伎乐\u003cbr/\u003e\u003cbr/\u003e     栏楯庄严　　箫成鼓吹　　音节所娱\u003cbr/\u003e\u003cbr/\u003e     四事如应　　惠与奉授　　以此布施\u003cbr/\u003e\u003cbr/\u003e     心不吝惜　　妻妾子孙　　所重辇舆\u003cbr/\u003e\u003cbr/\u003e     或虑非常　　手足与人　　志不矜爱\u003cbr/\u003e\u003cbr/\u003e     皆用惠施　　欲以慕求　　此尊佛道\u003cbr/\u003e\u003cbr/\u003e     复有舍身　　给诸所有　　头眼支体\u003cbr/\u003e\u003cbr/\u003e     无所遗爱　　所以布施　　用成佛道\u003cbr/\u003e\u003cbr/\u003e     志愿逮获　　如来圣慧　　溥首童真\u003cbr/\u003e\u003cbr/\u003e     吾瞻国王　　与眷属俱　　而出游立\u003cbr/\u003e\u003cbr/\u003e     中宫后妃　　婇女贵人　　族姓娱乐\u003cbr/\u003e\u003cbr/\u003e     俱礼佛身　　众庶朋党　　悉诣导师\u003cbr/\u003e\u003cbr/\u003e     而于法王　　启问经典　　则除俗服\u003cbr/\u003e\u003cbr/\u003e     下其须发　　而被袈裟　　以为法式\u003cbr/\u003e\u003cbr/\u003e     我睹若干　　诸菩萨众　　比丘知友\u003cbr/\u003e\u003cbr/\u003e     顿止山岩　　独处闲居　　解畅空无\u003cbr/\u003e\u003cbr/\u003e     或有受经　　而读诵赞　　吾复瞻见\u003cbr/\u003e\u003cbr/\u003e     开士之党　　英雄俦疋　　出入山谷\u003cbr/\u003e\u003cbr/\u003e     专精思惟　　历察众相　　分别讲说\u003cbr/\u003e\u003cbr/\u003e     演诸佛乘　　捐弃爱欲　　永使无余\u003cbr/\u003e\u003cbr/\u003e     常自纂修　　悕仰正行　　安住诸子\u003cbr/\u003e\u003cbr/\u003e     不离闲居　　则便逮得　　成五神通\u003cbr/\u003e\u003cbr/\u003e     高妙之士　　志平等句　　向诸导师\u003cbr/\u003e\u003cbr/\u003e     恭敬叉手　　心怀踊跃　　歌咏佛德\u003cbr/\u003e\u003cbr/\u003e     以数千偈　　叹人中王　　睹无所畏\u003cbr/\u003e\u003cbr/\u003e     志踊调和　　晓了分别　　出家之业\u003cbr/\u003e\u003cbr/\u003e     咨禀经典　　于两足尊　　所闻频数\u003cbr/\u003e\u003cbr/\u003e     寻即执玩　　安住众子　　先自修已\u003cbr/\u003e\u003cbr/\u003e     我又遥见　　诸佛孙息　　为无数亿\u003cbr/\u003e\u003cbr/\u003e     人民讲法　　而现报应　　兆载难计\u003cbr/\u003e\u003cbr/\u003e     志怀欣喜　　自归正法　　劝助开化\u003cbr/\u003e\u003cbr/\u003e     无数菩萨　　降伏众魔　　秉势官属\u003cbr/\u003e\u003cbr/\u003e     而雷击扣　　于此法鼓　　善逝典诰\u003cbr/\u003e\u003cbr/\u003e     我又览历　　诸天人神　　所共宗奉\u003cbr/\u003e\u003cbr/\u003e     安住诸子　　不以奇雅　　益用寂然\u003cbr/\u003e\u003cbr/\u003e     履行定隐　　无所猗著　　犹如师子\u003cbr/\u003e\u003cbr/\u003e     开化度众　　令发道意　　众生在居\u003cbr/\u003e\u003cbr/\u003e     手执所供　　心怀悦豫　　佥然俱诣\u003cbr/\u003e\u003cbr/\u003e     又诸佛子　　立于精进　　弃捐欲尘\u003cbr/\u003e\u003cbr/\u003e     常得自在　　建志经行　　游诸树间\u003cbr/\u003e\u003cbr/\u003e     心愿勤修　　根求佛道　　而护身口\u003cbr/\u003e\u003cbr/\u003e     常行清净　　禁戒安隐　　不畏生死\u003cbr/\u003e\u003cbr/\u003e     于彼秉心　　具足诸行　　以斯禁戒\u003cbr/\u003e\u003cbr/\u003e     寤诸不觉　　最胜之子　　据忍辱力\u003cbr/\u003e\u003cbr/\u003e     为诸贡高　　卑下谦顺　　轻毁骂詈\u003cbr/\u003e\u003cbr/\u003e     若挝捶者　　其求佛道　　默然不校\u003cbr/\u003e\u003cbr/\u003e     吾或复观　　菩萨之众　　一切弃离\u003cbr/\u003e\u003cbr/\u003e     调戏伎乐　　与诸力势　　亲友等俱\u003cbr/\u003e\u003cbr/\u003e     其心坚固　　平如虚空　　蠲除诸秽\u003cbr/\u003e\u003cbr/\u003e     愦乱之意　　建立一心　　消灭隐盖\u003cbr/\u003e\u003cbr/\u003e     禅思思惟　　亿百千岁　　布施立意\u003cbr/\u003e\u003cbr/\u003e     求尊佛道　　或自割损　　多所惠润\u003cbr/\u003e\u003cbr/\u003e     刈除贪嫉　　闲不怀懅　　饮食供具\u003cbr/\u003e\u003cbr/\u003e     所当得者　　及无数人　　诸病医药\u003cbr/\u003e\u003cbr/\u003e     又复施与　　衣被服饰　　檀已济裸\u003cbr/\u003e\u003cbr/\u003e     无所藏积　　与营从俱　　面见最胜\u003cbr/\u003e\u003cbr/\u003e     在上化立　　亿百千供　　所造珍宝\u003cbr/\u003e\u003cbr/\u003e     及栴檀香　　多有床座　　明珠诸藏\u003cbr/\u003e\u003cbr/\u003e     现在目前　　奉上安住　　其宝之价\u003cbr/\u003e\u003cbr/\u003e     直亿百千　　所睹园观　　树叶华实\u003cbr/\u003e\u003cbr/\u003e     具足鲜净　　悦可人意　　夙夜修行\u003cbr/\u003e\u003cbr/\u003e     兼加进献　　上人正士　　诸声闻等\u003cbr/\u003e\u003cbr/\u003e     所可慧益　　品列如斯　　杂种若干\u003cbr/\u003e\u003cbr/\u003e     欢喜济乏　　深自欣庆　　而建道行\u003cbr/\u003e\u003cbr/\u003e     以此所施　　愿求尊觉　　或有得人\u003cbr/\u003e\u003cbr/\u003e     寂然法谊　　察诸报应　　众亿兆载\u003cbr/\u003e\u003cbr/\u003e     发起民庶　　使其悔过　　令舍亿宝\u003cbr/\u003e\u003cbr/\u003e     志愿佛道　　晓了观察　　不秘吝法\u003cbr/\u003e\u003cbr/\u003e     灭除三事　　寂等如空　　安住之子\u003cbr/\u003e\u003cbr/\u003e     悉无所著　　斯等智慧　　求尊佛道\u003cbr/\u003e\u003cbr/\u003e     溥柔软音　　吾复睹见　　诸灭度佛\u003cbr/\u003e\u003cbr/\u003e     安住开化　　诸所现在　　大菩萨众\u003cbr/\u003e\u003cbr/\u003e     咸共奉敬　　最胜舍利　　吾觐佛庙\u003cbr/\u003e\u003cbr/\u003e     亿千之数　　凡难限计　　如江河沙\u003cbr/\u003e\u003cbr/\u003e     在于亿土　　常见尊戴　　诸所化现\u003cbr/\u003e\u003cbr/\u003e     最胜由已　　七宝自然　　清净而现\u003cbr/\u003e\u003cbr/\u003e     具足里数　　二十五万　　诸盖幢幡\u003cbr/\u003e\u003cbr/\u003e     各有数千　　广长周匝　　各二千里\u003cbr/\u003e\u003cbr/\u003e     其盖妙好　　殊异严净　　所在众香\u003cbr/\u003e\u003cbr/\u003e     珍宝自然　　诸果芬馥　　伎乐和雅\u003cbr/\u003e\u003cbr/\u003e     鬼神罗刹　　肃恭人尊　　安住诸子\u003cbr/\u003e\u003cbr/\u003e     所兴感动　　以用供养　　舍利若斯\u003cbr/\u003e\u003cbr/\u003e     今此佛庙　　昱铄璨丽　　普布香华\u003cbr/\u003e\u003cbr/\u003e     如昼度树　　于斯人众　　无数亿千\u003cbr/\u003e\u003cbr/\u003e     悉遥睹见　　炜晔斑斓　　衣毛为竖\u003cbr/\u003e\u003cbr/\u003e     眷属驰造　　欲见最胜　　显发光明\u003cbr/\u003e\u003cbr/\u003e     人中之上　　演大光耀　　妙哉明哲\u003cbr/\u003e\u003cbr/\u003e     离垢无漏　　乃能阐现　　如斯弘晖\u003cbr/\u003e\u003cbr/\u003e     示诸佛土　　无央数千　　见此瑞应\u003cbr/\u003e\u003cbr/\u003e     得未曾有　　如是畴类　　诸大变化\u003cbr/\u003e\u003cbr/\u003e     唯愿溥首　　具说斯谊　　吾今钦羡\u003cbr/\u003e\u003cbr/\u003e     及诸佛子　　于四部众　　心怀悦豫\u003cbr/\u003e\u003cbr/\u003e     渴仰仁者　　兼见瞻察　　今日安住\u003cbr/\u003e\u003cbr/\u003e     何所因由　　奋大光明　　而从口出\u003cbr/\u003e\u003cbr/\u003e     解散狐疑　　劝发欣跃　　何故佛现\u003cbr/\u003e\u003cbr/\u003e     无极大光　　如斯所变　　当有所感\u003cbr/\u003e\u003cbr/\u003e     安住之子　　愿用时说　　大圣所成\u003cbr/\u003e\u003cbr/\u003e     此微妙法　　在于道场　　正士敷演\u003cbr/\u003e\u003cbr/\u003e     世雄导师　　所由方面　　愿为分别\u003cbr/\u003e\u003cbr/\u003e     此诸菩萨　　欲见佛土　　无央数千\u003cbr/\u003e\u003cbr/\u003e     群生伦品　　众宝严净　　诸佛自现\u003cbr/\u003e\u003cbr/\u003e     无量明目　　凡新学者　　得无犹豫\u003cbr/\u003e\u003cbr/\u003e     诸最胜子　　普共启问　　悦诸人民\u003cbr/\u003e\u003cbr/\u003e     天神罗刹　　四部之众　　一切戴仰\u003cbr/\u003e\u003cbr/\u003e     今者溥首　　惟具分别","cnt":0,"sort":6629675,"author":"竺法护","prev":"","next":"6629676.html","book_title":"正法华经","updateTimeFmt":"2024-03-28 17:25:38","category":"都市小说"}