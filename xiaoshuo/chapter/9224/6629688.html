{"id":0,"code":"6629688.html","title":"第14章","latest_chapter_name":"正文 第25章","xiao_shuo_code":"9224","content":"\u003cbr/\u003e\u003cbr/\u003e    西晋月氏国三藏竺法护译\u003cbr/\u003e\u003cbr/\u003e     药王如来品\u003cbr/\u003e\u003cbr/\u003e     佛告诸比丘。道法一等无有二乘。谓无上正真道。往古来今无有两正。犹如众流四渎归海合为一味。如日所照靡不周遍未曾增减。若族姓子欲至正觉。解无三涂去来今者。当学受持正法花经。分别空慧无六度想。不以花香伎乐供养。为供养也。当了三脱。至三达智无极之慧。乃为供养。所以者何。乃昔久远劫难称限。尔时有佛。号药王如来至真等正觉明行成为善逝世间解无上士道法御天人师为佛众祐。世界名大净。劫曰净除。药王如来寿二十中劫。诸声闻众三十六亿。菩萨大士有十二亿。时转轮王名曰宝盖。典主四域。王有千子。端政勇猛。有七宝圣臣。降伏怨敌。其王供养药王如来。具足五中劫。与眷属俱一切施安奉敬药王。过五劫已告其千子。吾已供侍如来。若等亦当顺遵前绪。于时千子闻父王教。复以五劫供养药王如来。进以上妙不违所安。彼一太子名曰善盖。闲居独处静然思念。我等今者供养如来。宁有殊特超彼者乎。承佛威神虚空有天。而语之曰。今族姓子岂欲知耶。有法供养最尊无极。又问曰。何谓法之供养。天曰。尔当往问药王如来。普当为若分别说之。善盖即起诣药王如来所。稽首于地白药王如来曰。法之供养奉顺典者。为何谓乎。世尊告曰。法之供养者。顺若如来所说经典深妙优奥。开化一切世间人民。难受难见出家舍利。志求菩萨诸箧之藏。旷邈处中。以总持印而印之。精进力行不退转轮。现于六度无极之慧。殷勤揽摄佛之道品。不起法忍开入正典。于诸群生。设大慈哀。降伏魔兵离诸法见。觉了演畅十二因缘。无我无人非寿非命。志空无愿无想之法。不由众行。处于道场而转法轮。劝诸天龙揵沓和等。莫不乐仰。开阐法藏护诸贤圣。宣扬显布诸菩萨行。究竟众苦无我非身。群生违禁立以所便。众魔异道堕颠倒见贪猗有为。常怀怖懅而为咨嗟。诸佛之德。使灭生死慰除所患。而见安隐无为之事。去来今佛所叹如是。而割判了微妙色像。总持崖底诸法法忍。开道宣布阐发诸器。权便所义将养正法。是为法之供养。设于诸经志在法忍。敷陈典籍而顺反复。演训其要无诸邪见。无所从生不起法忍。无我无人入诸因缘。无嗔不诤无所讼诉。无我无寿循执句义。而无识著慧无放逸。将御心识住无所住。识理指趣因导非义。洮汰通流诸所猗法。不造见人恃怙真谛。如法所归无著无入。断诸猗著灭诸无黠。生老病死悉为除屏。观十二缘而不可尽。睹诸住见不随颠倒。是为族姓子法之供养。王子善盖。从药王佛闻法供养。应时逮得柔顺法忍。即脱身衣以覆佛上。白世尊曰。唯加圣恩建立我志。如来灭后。愿护正法兴法供养。降魔怨敌将迎后法。时佛知心。然其末世当护法城。佛告比丘王子善盖。因佛现在。以家之信出家为道。常精进学兴诸德本。不久成就立五神通。总持辩才无能断截。佛灭度后。神通总持力无所畏。即皆具足。于十中劫。药王如来所说经法。为转法轮。善盖比丘护正法故。于一世中化千亿人。悉发无上正真道意而不退转。十四载人立声闻缘觉地。不可计人得生天上。比丘欲知时王宝盖。岂将异乎。今现在佛宝[火*僉]如来至真等正觉是。其王千子。此贤劫中千佛兴者是。拘楼秦如来为始。最后成者名曰欣乐。太子善盖。今我身是。是故当知。一切所供无过法养。去来今佛皆从是出。若族姓子族姓女。欲得供养十方诸佛。即当受持正法花经。持讽诵读宣示一切。分别一乘无有三乘道。时佛颂曰。\u003cbr/\u003e\u003cbr/\u003e     假使有一　　欲解大法　　开化一切\u003cbr/\u003e\u003cbr/\u003e     皆至正觉　　当孚受持　　斯法华经\u003cbr/\u003e\u003cbr/\u003e     宣示远近　　诸未闻者　　譬如泉流\u003cbr/\u003e\u003cbr/\u003e     皆归于海　　合为一味　　无有若干\u003cbr/\u003e\u003cbr/\u003e     声闻缘觉　　及菩萨道　　一切皆归\u003cbr/\u003e\u003cbr/\u003e     无上正真　　譬如日月　　照于天下\u003cbr/\u003e\u003cbr/\u003e     百谷药木　　及诸荆蕀　　斯典如是\u003cbr/\u003e\u003cbr/\u003e     以无极慧　　照耀三界　　皆入一义\u003cbr/\u003e\u003cbr/\u003e     曩昔如来　　名曰药王　　时有圣王\u003cbr/\u003e\u003cbr/\u003e     名曰宝盖　　五劫供养　　彼药王佛\u003cbr/\u003e\u003cbr/\u003e     一切施安　　无所乏少　　告诸千子\u003cbr/\u003e\u003cbr/\u003e     使供养佛　　千子受教　　踊跃等心\u003cbr/\u003e\u003cbr/\u003e     供养如来　　亦俱五劫　　饮食床卧\u003cbr/\u003e\u003cbr/\u003e     幡盖妓乐　　善盖太子　　闲居自惟\u003cbr/\u003e\u003cbr/\u003e     宁有供养　　逾于此乎　　空中天言\u003cbr/\u003e\u003cbr/\u003e     法供养胜　　即自问言　　何谓法养\u003cbr/\u003e\u003cbr/\u003e     天便告曰　　当行问佛　　太子即问\u003cbr/\u003e\u003cbr/\u003e     佛为具说　　难解之句　　深妙法藏\u003cbr/\u003e\u003cbr/\u003e     空无想愿　　乃入正慧　　大慈大悲\u003cbr/\u003e\u003cbr/\u003e     降伏众魔　　六十二见　　自然为除\u003cbr/\u003e\u003cbr/\u003e     无常苦空　　非身之事　　无我无人\u003cbr/\u003e\u003cbr/\u003e     无寿无命　　顺至将持　　不起法忍\u003cbr/\u003e\u003cbr/\u003e     转不退轮　　法法相照　　十二因缘\u003cbr/\u003e\u003cbr/\u003e     展转相生　　已解本无　　无有终始\u003cbr/\u003e\u003cbr/\u003e     于是善盖　　得柔顺忍　　佛灭度后\u003cbr/\u003e\u003cbr/\u003e     守护法城　　精进不懈　　得五神通\u003cbr/\u003e\u003cbr/\u003e     总持辩才　　开化一切　　时千亿人\u003cbr/\u003e\u003cbr/\u003e     皆立大道　　十四载人　　声闻缘觉\u003cbr/\u003e\u003cbr/\u003e     无央数人　　得生天上　　以故叹称\u003cbr/\u003e\u003cbr/\u003e     法供为最　　假使有人　　欲供养者\u003cbr/\u003e\u003cbr/\u003e     当受持此　　正法华经　　分别如来\u003cbr/\u003e\u003cbr/\u003e     善权方便　　无有二乘　　皆归一道\u003cbr/\u003e\u003cbr/\u003e     尔时世尊告八万菩萨。因药王开士缘诸菩萨等。宁察斯四部众。无央数亿天龙鬼神阿须伦迦留罗真陀罗揵沓和摩休勒人与非人。比丘比丘尼清信士清信女声闻缘觉菩萨。现在目睹欲闻如来说斯经典。一切众会闻一颂一偈。一发意顷欢喜劝助。佛皆授斯四部之决。当得无上正真道意。佛告药王。假使如来灭度之后。闻斯经典一颂四句。发意之顷代劝助者。佛皆授决。当得无上正真之道。前已奉侍亿百千佛。从亿百千佛发意立愿。是等俦类。愍伤众人故来生耳。从是经典受持一颂。讽诵书写载于竹帛。铭著心怀念而不忘。若听颂音恭敬察之。方如如来圣尊上句。若以华香缯彩幢幡。发意供养是经卷者。叉手向之稽首作礼。则当谓之世间自归。又告药王。若族姓子族姓女。假使能持一颂。劝助欢喜闻经卷名。若得闻名则当觉是。将来世尊展转相谓。族姓子族姓女。来世便为如来至真等正觉。所以者何。其受是经持读诵写。观听供养幡华缯彩杂香芬薰。则当谓斯族姓子女成无上正真道。得灭度已若觐如来。则普愍伤诸天世人。从其所愿而得自恣。常生人间欲演斯经。其人本已造微妙行。因所作行则当生于严净佛土。常自观缘欲讲法故。当知斯党愍伤群生。佛灭度故故来生此。则有反复如来所使。其族姓子则谓彼人行如来事。世尊所遣。其有讲说如来所宣。斯法训者若复不畅。其身续蒙。假使有人志姓凶险常怀毒害。发意之顷。为人说不可之事。其殃难测。若一劫中诽谤如来毁斯人者。罪等无异。是皆悉为如世尊种。若族姓子讲斯典时。有小童子受是经卷。白衣沙门。若以言语恶事向之。所不可意加于其人。使闻恶言。至诚虚妄宣扬怨声。则在殃罪。犹如害意向于如来。族姓子女。受斯经典持讽诵读。而不游行不为人说。当获衅咎。若受持经。当以衣被甘膳饭食香华灯火琦珍殊妙供养奉散。斯族姓子斯族姓女。则为大宝当为作礼。所以者何。乃能一反闻斯经典。若有听者以所供养。志愿无上正真道故。时佛颂曰。\u003cbr/\u003e\u003cbr/\u003e     若欲住佛道　　志慕己功德\u003cbr/\u003e\u003cbr/\u003e     当供养彼人　　持斯经典者\u003cbr/\u003e\u003cbr/\u003e     若乐诸通慧　　恣意有所说\u003cbr/\u003e\u003cbr/\u003e     则当受斯典　　并供养侍者\u003cbr/\u003e\u003cbr/\u003e     说此经法者　　愍伤于众生\u003cbr/\u003e\u003cbr/\u003e     世吼之所遣　　来化群生类\u003cbr/\u003e\u003cbr/\u003e     假使持是典　　所生常精进\u003cbr/\u003e\u003cbr/\u003e     强勇而自来　　矜哀于众庶\u003cbr/\u003e\u003cbr/\u003e     自在所欲生　　最后于末世\u003cbr/\u003e\u003cbr/\u003e     从彼得睹遇　　斯经为尊上\u003cbr/\u003e\u003cbr/\u003e     所当供奉养　　诸天人香华\u003cbr/\u003e\u003cbr/\u003e     衣服诸覆盖　　常供给法师\u003cbr/\u003e\u003cbr/\u003e     恭敬彼人　　常当如佛　　寻叉手礼\u003cbr/\u003e\u003cbr/\u003e     自然圣道　　若最后时　　逢值斯经\u003cbr/\u003e\u003cbr/\u003e     佛灭度已　　受持经卷　　常当供养\u003cbr/\u003e\u003cbr/\u003e     如奉最胜　　饭食之属　　诸昧具膳\u003cbr/\u003e\u003cbr/\u003e     房室床卧　　衣被亿数　　一反闻之\u003cbr/\u003e\u003cbr/\u003e     崇进如是　　如来则授　　其人之决\u003cbr/\u003e\u003cbr/\u003e     佛遣彼士　　来在人间　　若有最胜\u003cbr/\u003e\u003cbr/\u003e     值遇斯典　　设使闻者　　书写执持\u003cbr/\u003e\u003cbr/\u003e     于今佛在　　见于目前　　诽谤如来\u003cbr/\u003e\u003cbr/\u003e     具足一劫　　心中怀恨　　面色改常\u003cbr/\u003e\u003cbr/\u003e     其人即获　　无数殃衅　　设有受持\u003cbr/\u003e\u003cbr/\u003e     是经卷者　　而分别说　　为他人解\u003cbr/\u003e\u003cbr/\u003e     若有诽谤　　此等伦者　　其罪过彼\u003cbr/\u003e\u003cbr/\u003e     不可计数　　假使有人　　面现赞佛\u003cbr/\u003e\u003cbr/\u003e     而叉十指　　具足一劫　　清净志求\u003cbr/\u003e\u003cbr/\u003e     斯尊佛道　　亿百千垓　　咨嗟赞颂\u003cbr/\u003e\u003cbr/\u003e     称咏法师　　发心悦豫　　其人获福\u003cbr/\u003e\u003cbr/\u003e     不可限量　　用宣誉是　　明智者德\u003cbr/\u003e\u003cbr/\u003e     彼士获福　　复超于斯　　而有人来\u003cbr/\u003e\u003cbr/\u003e     供养学者　　若于十八　　亿千诸劫\u003cbr/\u003e\u003cbr/\u003e     其人供进　　珍馔众味　　诸天香华\u003cbr/\u003e\u003cbr/\u003e     细柔精妙　　计劫之数　　十八千亿\u003cbr/\u003e\u003cbr/\u003e     和声悦颜　　崎岖以献　　若有一反\u003cbr/\u003e\u003cbr/\u003e     闻是经者　　得诸利庆　　无极难比\u003cbr/\u003e\u003cbr/\u003e     佛告药王菩萨。吾每散告。前后所宣经品无量。甫当说者经号甚多。比拟世间一切诸法。今此典颂。名祚显绰最尊第一。普天率土所不信乐。如来正觉无所毁败。于内燕居。密从法师受斯典者。则为如来威力所护。无能破坏。乃前世时曾得闻之。如来现在有闻斯典。多有诽谤。何况如来灭度之后。难得值遇。所欲志愿而见覆盖。观族姓子女为如此也。他方世界现在如来。悉睹见之。在所存立己身还闻。诸信力也。善本力。志愿力。在如来室等顿一处。斯之伦党德如是也。求如来水志存佛掌。是乃前世愿行所致。佛灭度后。若有信此正法典者。受持书写供养奉顺为他人说。德乃若斯。佛告药王菩萨。若有能说斯经训者书写见者。则于其人起佛神寺。以大宝立高广长大。不当复著佛舍利也。所以者何。则为全著如来舍利。其有说此经法之处。讽诵歌咏书写。书写已竟。竹帛经卷当供养事。如佛塔寺归命作礼。一切香华杂香芬薰。琴瑟箜篌幢盖缯幡。若有众生欲得佛寺稽首作礼者。当亲近斯经无上道教。又告药王。多有菩萨出家为道。及凡白衣行菩萨法。不能得致如是像经。及见读诵书写供养。其有菩萨。行菩萨行晓了权宜。假使得闻是佛景摸。菩萨所行共行法者听者。信乐来入其中。解达分明即受供养。于一座上应近无上正真之道。若有见者。如是士夫入于斯谊。德不可计。佛告药王。譬如男子渴极求水。舍于平地穿凿高原。日日兴功但见燥土。积有时节。其泉玄邃而不得水。复于异时。掘土甚多乃见泥水。浊不可饮当奈之何。其人不懈稍进得水。于时男子睹本瑞应。释除狐疑无复犹豫。吾兴功夫积有日月。今者乃能值得水耳。如是药王。设有菩萨闻是经典。而不受持讽诵学者。去于无上正真之道。为甚远矣。是景摸者。诸菩萨业。假使闻此正法华经。讽诵精修怀抱在心而奉行之。尔乃疾成最正觉矣。佛语药王。一切菩萨。其有不肯受讽行者。不能得至无上正真道。最正觉也。所以者何。吾前已说班宣此言。假使有人不乐斯经。则为违远于诸如来。此经典者。道法之首众慧之元。成就菩萨。若有菩萨闻此经典恐怖畏懅而不爱乐。则当知之。新学乘者。若不恐怖。则是久修菩萨之行。若声闻遇是经法。或恐或怖心怀畏懅。为憍慢恣。佛语药王。如来灭度之后。若有菩萨及大士等。欲以是经为四部说。著如来衣坐于世尊师子之座。然后尔乃为四部众宣传此经。何谓著衣于如来被服。谓人忍辱柔和安雅。是则名为如来被服。其族姓子。当修此衣。何谓世尊师子之座。解一切法皆悉空寂。处无想愿。是为世尊师子之座。又族姓子。当作是住所坐若兹。以此经法为比丘比丘尼清信士女天龙鬼神广分别说。其心踊跃不怀怯弱。志于大道开道四辈。其族姓子。若复处于他方世界。化作化人及与眷属比丘比丘尼清信士清信女颁宣此法。设使有闻而不乐者。吾起令乐必使爱喜。若在闲居圹野之中。有天龙神揵沓和阿须伦迦留罗真陀罗摩休勒。吾遣化人为说经法。虽复迥在异方刹土。普当自现令众人见。若受此典。不识句义失其次绪。使讽学者。蒙其威神令达义次。尔时世尊。即说偈曰。\u003cbr/\u003e\u003cbr/\u003e     皆相弃怯乱　　而当听此经\u003cbr/\u003e\u003cbr/\u003e     是法难得遇　　信者亦难值\u003cbr/\u003e\u003cbr/\u003e     如人欲求水　　穿掘于高原\u003cbr/\u003e\u003cbr/\u003e     数数积功夫　　但睹燥干土\u003cbr/\u003e\u003cbr/\u003e     彼观自思惟　　其水为甚远\u003cbr/\u003e\u003cbr/\u003e     所掘深乃尔　　续见干燥土\u003cbr/\u003e\u003cbr/\u003e     然后转渐睹　　湿土稍稍现\u003cbr/\u003e\u003cbr/\u003e     尔乃心决疑　　今已得近水\u003cbr/\u003e\u003cbr/\u003e     其不闻是经　　不数修行者\u003cbr/\u003e\u003cbr/\u003e     其人离道远　　去佛慧若此\u003cbr/\u003e\u003cbr/\u003e     斯经深巍巍　　决诸声闻事\u003cbr/\u003e\u003cbr/\u003e     还闻此经王　　听之思惟义\u003cbr/\u003e\u003cbr/\u003e     则得近大道　　智者成圣慧\u003cbr/\u003e\u003cbr/\u003e     犹如见湿土　　尔乃知得水\u003cbr/\u003e\u003cbr/\u003e     当入于佛室　　被服如来衣\u003cbr/\u003e\u003cbr/\u003e     则处吾圣座　　明者乃说此\u003cbr/\u003e\u003cbr/\u003e     慈心入吾室　　忍柔和被服\u003cbr/\u003e\u003cbr/\u003e     解空师子座　　而说无所畏\u003cbr/\u003e\u003cbr/\u003e     设刀凡石打　　为人见骂詈\u003cbr/\u003e\u003cbr/\u003e     故为说此法　　吾悉忍斯音\u003cbr/\u003e\u003cbr/\u003e     游在亿千土　　吾身当坚固\u003cbr/\u003e\u003cbr/\u003e     无思议垓劫　　为众生分别\u003cbr/\u003e\u003cbr/\u003e     佛灭度之后　　为众去怨结\u003cbr/\u003e\u003cbr/\u003e     多遣诸化人　　而说此经典\u003cbr/\u003e\u003cbr/\u003e     比丘比丘尼　　清信士女等\u003cbr/\u003e\u003cbr/\u003e     当供养此辈　　及诸来会者\u003cbr/\u003e\u003cbr/\u003e     石打杖挝骂　　怀结而恶口\u003cbr/\u003e\u003cbr/\u003e     若有设此凶　　化人悉呵教\u003cbr/\u003e\u003cbr/\u003e     假使独自行　　而讽诵玩习\u003cbr/\u003e\u003cbr/\u003e     不被无恶声　　质直游闲居\u003cbr/\u003e\u003cbr/\u003e     其人在彼行　　画夜一己身\u003cbr/\u003e\u003cbr/\u003e     吾遣与共俱　　为伴说此典\u003cbr/\u003e\u003cbr/\u003e     其人辩才　　无所挂碍　　多能明了\u003cbr/\u003e\u003cbr/\u003e     随顺之法　　可悦人民　　亿百千垓\u003cbr/\u003e\u003cbr/\u003e     犹如佛圣　　之所建立　　假使有人\u003cbr/\u003e\u003cbr/\u003e     不依此法　　则为名曰　　诸菩萨逆\u003cbr/\u003e\u003cbr/\u003e     学者游行　　及有所坐　　得见诸佛\u003cbr/\u003e\u003cbr/\u003e     如江河沙\u003cbr/\u003e\u003cbr/\u003e     七宝塔品","cnt":0,"sort":6629688,"author":"竺法护","prev":"6629687.html","next":"6629689.html","book_title":"正法华经","updateTimeFmt":"2024-03-28 17:25:38","category":"都市小说"}