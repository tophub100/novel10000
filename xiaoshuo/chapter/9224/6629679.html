{"id":0,"code":"6629679.html","title":"第5章","latest_chapter_name":"正文 第25章","xiao_shuo_code":"9224","content":"\u003cbr/\u003e\u003cbr/\u003e    西晋月氏国三藏竺法护译\u003cbr/\u003e\u003cbr/\u003e     应时品\u003cbr/\u003e\u003cbr/\u003e     于是贤者舍利弗。闻佛说此欣然踊跃。即起叉手白众祐曰。今闻大圣讲斯法要。心加欢喜得未曾有。所以者何。常从佛闻法说化导诸菩萨乘。见余开士听承佛音德至真觉。甚自悼感独不豫及。心用灼惕。所示现议所不绍逮。我已永失如来之慧。假使往返山林岩薮。旷野树下闲居独处。若在宴室谨敕自守。一身经行益用愁毒。深自惟言法号等入。世尊为我现若干教。而志小乘自我等咎。非如来也。所讲演法大圣等心。为开士叹思奉尊者。为受第一如来训典。堪至无上正真之道。我等所顺而被衣服。所建立愿不以频数。唯然世尊。鄙当尔时用自克责。昼夜寝念。虽从法生不得自在。偏蒙圣恩得离恶趣。今乃逮闻时。舍利弗以颂赞曰。\u003cbr/\u003e\u003cbr/\u003e     得闻佛乘　　一句之业　　超出本望\u003cbr/\u003e\u003cbr/\u003e     怪未曾有　　所当受获　　非心口言\u003cbr/\u003e\u003cbr/\u003e     睹大尊雄　　益怀喜欢　　假使有人\u003cbr/\u003e\u003cbr/\u003e     能造行者　　闻安住音　　以为奇雅\u003cbr/\u003e\u003cbr/\u003e     诸尘劳垢　　鄙已蠲尽　　音声之信\u003cbr/\u003e\u003cbr/\u003e     亦悉永除　　我本昼日　　设经行时\u003cbr/\u003e\u003cbr/\u003e     若在树下　　端坐一心　　设在林薮\u003cbr/\u003e\u003cbr/\u003e     山岩之中　　心自思惟　　如此行谊\u003cbr/\u003e\u003cbr/\u003e     呜呼自责　　弊恶之意　　因平等法\u003cbr/\u003e\u003cbr/\u003e     而得无漏　　不由三界　　顺尊法居\u003cbr/\u003e\u003cbr/\u003e     追悔过事　　以诫将来　　紫磨金容\u003cbr/\u003e\u003cbr/\u003e     相三十二　　我已违远　　失不自严\u003cbr/\u003e\u003cbr/\u003e     众相八十　　具足殊特　　种种积累\u003cbr/\u003e\u003cbr/\u003e     不以璎珞　　根力脱门　　八部之音\u003cbr/\u003e\u003cbr/\u003e     于平等法　　而自危削　　诸佛之法\u003cbr/\u003e\u003cbr/\u003e     有十八事　　如是之谊　　我已永失\u003cbr/\u003e\u003cbr/\u003e     音声所闻　　达于十方　　吾以得见\u003cbr/\u003e\u003cbr/\u003e     愍世俗者　　一身独己　　昼日经行\u003cbr/\u003e\u003cbr/\u003e     又自克责　　而内思惟　　我每夙夜\u003cbr/\u003e\u003cbr/\u003e     深自料计　　反侧婉转　　忖度己身\u003cbr/\u003e\u003cbr/\u003e     当问世尊　　如是之谊　　鄙何所失\u003cbr/\u003e\u003cbr/\u003e     当复所失　　现在眼前　　于圣明日\u003cbr/\u003e\u003cbr/\u003e     夙夜过去　　逝不休息　　见余菩萨\u003cbr/\u003e\u003cbr/\u003e     而不可计　　世雄尊师　　之所开化\u003cbr/\u003e\u003cbr/\u003e     彼等悉闻　　此佛音教　　为诸群萌\u003cbr/\u003e\u003cbr/\u003e     讲演法力　　其法无想　　诸漏已尽\u003cbr/\u003e\u003cbr/\u003e     普悉晓畅　　致微妙慧　　睹若干种\u003cbr/\u003e\u003cbr/\u003e     诸所祠祀　　历外异学　　诸邪伪术\u003cbr/\u003e\u003cbr/\u003e     由是之故　　解佛言教　　观见脱门\u003cbr/\u003e\u003cbr/\u003e     即说灭度　　一切得解　　诸所见行\u003cbr/\u003e\u003cbr/\u003e     寻时开了　　空无之法　　由是自谓\u003cbr/\u003e\u003cbr/\u003e     已得灭度　　今乃自知　　非至泥洹\u003cbr/\u003e\u003cbr/\u003e     得觐诸佛　　天中之天　　时人中上\u003cbr/\u003e\u003cbr/\u003e     众会围绕　　三十二相　　光色巍巍\u003cbr/\u003e\u003cbr/\u003e     因斯觉了　　至度无余　　我适闻说\u003cbr/\u003e\u003cbr/\u003e     除于众热　　不以音声　　而得无为\u003cbr/\u003e\u003cbr/\u003e     如我所知　　正觉师子　　诸天世人\u003cbr/\u003e\u003cbr/\u003e     之所奉事　　则以力势　　恒住如斯\u003cbr/\u003e\u003cbr/\u003e     第一初闻　　大圣之教　　波旬时化\u003cbr/\u003e\u003cbr/\u003e     变为佛形　　无得为魔　　之所娆害\u003cbr/\u003e\u003cbr/\u003e     如因缘行　　而引说喻　　无央数亿\u003cbr/\u003e\u003cbr/\u003e     显现垓限　　善立彼岸　　至道意海\u003cbr/\u003e\u003cbr/\u003e     得闻彼法　　除诸狐疑　　有百千佛\u003cbr/\u003e\u003cbr/\u003e     及垓之数　　悉得睹见　　众灭度脱\u003cbr/\u003e\u003cbr/\u003e     如斯诸佛　　所说经典　　善权方便\u003cbr/\u003e\u003cbr/\u003e     随顺御之　　假使有见　　现究竟行\u003cbr/\u003e\u003cbr/\u003e     当来诸佛　　众亿百千　　善权方便\u003cbr/\u003e\u003cbr/\u003e     导御是党　　为讲说经　　诱进泥洹\u003cbr/\u003e\u003cbr/\u003e     随其体像　　化以慧行　　悉而分别\u003cbr/\u003e\u003cbr/\u003e     次第所有　　诸佛之法　　所当教诲\u003cbr/\u003e\u003cbr/\u003e     寻即承圣　　受转经轮　　世雄导师\u003cbr/\u003e\u003cbr/\u003e     现真雅训　　吾亦如是　　依蒙其像\u003cbr/\u003e\u003cbr/\u003e     彼诸魔众　　而不敢当　　心未常怀\u003cbr/\u003e\u003cbr/\u003e     邪疑之碍　　普兴柔软　　深妙之道\u003cbr/\u003e\u003cbr/\u003e     以佛音声　　而得欢欣　　今日所有\u003cbr/\u003e\u003cbr/\u003e     诸志犹预　　以弃沉吟　　住于圣慧\u003cbr/\u003e\u003cbr/\u003e     我成如来　　无众结网　　诸天世人\u003cbr/\u003e\u003cbr/\u003e     以为眷属　　今日得睹　　佛之道眼\u003cbr/\u003e\u003cbr/\u003e     当劝助化　　于众菩萨\u003cbr/\u003e\u003cbr/\u003e     佛告贤者舍利弗。今吾班告天上世间沙门梵志诸天人民阿须伦。佛知舍利弗。曾以供奉三十二千亿佛。而为诸佛之所教化。当成无上正真道。吾身长夜亦开导汝以菩萨谊。尔缘此故兴在吾法。如来威神之所建立。亦本愿行念菩萨教。未得灭度自谓灭度。舍利弗。汝因本行欲得识念无央数佛。则当受斯正法华经一切佛护。普为声闻分别说之。佛语舍利弗。汝于来世无量无数不可计劫。供养亿百千佛受正法教。奉敬修行此方等经。具足众行当得佛道。号莲华光如来至真等正觉明行成为善逝世间解无上士道法御天人师。其世界名离垢。平等快乐威曜巍巍。诸行清净所立安隐。米谷丰贱人民繁炽。男女众多具足周备。琉璃黄金以为长绳。连绵路傍一切路边。有七宝树八重交道。行树枝叶华实常茂。莲华光正觉亦当承续说三乘法。而佛说法具足一劫。所可演经示奇特愿。劫名大宝严。所以名曰大宝严者。谓彼佛国诸菩萨众。诸菩萨众有无央数。不可思议无能限量。唯有如来乃能知数。菩萨大士在其佛土。为觉意宝行如莲华。无有新学久殖德本。净修梵行而无年限。亲近如来常应佛慧。具大神通志存法要。勇猛志强诸菩萨众。具足如是无有缺减。是故其劫名大宝严。莲华光佛当寿十二中劫。不可计童子时也。其国人民当寿八劫。莲华光如来过十二劫。有菩萨名坚满。当授其决。告诸比丘言。此坚满大士。吾灭度后当得无上正真道。号度莲华界如来正觉。莲华光佛灭度之后。正法像法住二十中劫。其佛世界如前佛土等无差特。度莲华界如来亦寿二十二中劫。尔乃灭度。佛灭度后。其佛正法及像法住二十二中劫。尔时世尊以偈颂曰。\u003cbr/\u003e\u003cbr/\u003e     卿舍利弗　　于当来世　　得成为佛\u003cbr/\u003e\u003cbr/\u003e     显如来尊　　号莲华光　　普平等目\u003cbr/\u003e\u003cbr/\u003e     教授开化　　众庶亿千　　奉事无数\u003cbr/\u003e\u003cbr/\u003e     诸佛亿载　　于彼修力　　多所兴立\u003cbr/\u003e\u003cbr/\u003e     所在劝化　　得为十力　　便当成就\u003cbr/\u003e\u003cbr/\u003e     上尊佛道　　不可思议　　无央数劫\u003cbr/\u003e\u003cbr/\u003e     劫当号名　　大宝严庄　　世界名曰\u003cbr/\u003e\u003cbr/\u003e     为离诸垢　　其莲华光　　国土清净\u003cbr/\u003e\u003cbr/\u003e     以绀琉璃　　遍敷为地　　紫磨金绳\u003cbr/\u003e\u003cbr/\u003e     连绵为饰　　若干种树　　皆七宝成\u003cbr/\u003e\u003cbr/\u003e     其树华实　　悉以黄金　　彼诸菩萨\u003cbr/\u003e\u003cbr/\u003e     意皆坚强　　所造言行　　圣哲聪明\u003cbr/\u003e\u003cbr/\u003e     善学佛道　　亿百千垓　　是等来现\u003cbr/\u003e\u003cbr/\u003e     最胜法教　　佛最后时　　无有荫盖\u003cbr/\u003e\u003cbr/\u003e     为童子时　　无所慕乐　　弃离爱欲\u003cbr/\u003e\u003cbr/\u003e     即出家去　　便得成就　　上尊佛道\u003cbr/\u003e\u003cbr/\u003e     斯最胜尊　　则得自在　　其命当寿\u003cbr/\u003e\u003cbr/\u003e     十二中劫　　法教当立　　尽于八劫\u003cbr/\u003e\u003cbr/\u003e     彼命限量　　劫数如是　　若大圣佛\u003cbr/\u003e\u003cbr/\u003e     灭度之后　　当具足满　　廿二中劫\u003cbr/\u003e\u003cbr/\u003e     尔时法住　　若干之数　　愍哀天上\u003cbr/\u003e\u003cbr/\u003e     及世间人　　其佛正法　　灭尽之后\u003cbr/\u003e\u003cbr/\u003e     像法当住　　廿二中劫　　彼大圣明\u003cbr/\u003e\u003cbr/\u003e     舍利流布　　男神女鬼　　供养最胜\u003cbr/\u003e\u003cbr/\u003e     其世尊德　　亦当如是　　告舍利弗\u003cbr/\u003e\u003cbr/\u003e     且当自庆　　仁者国土　　严饰如是\u003cbr/\u003e\u003cbr/\u003e     两足之尊　　自然无伦\u003cbr/\u003e\u003cbr/\u003e     尔时四部众。比丘比丘尼清信士清信女。天龙鬼神揵沓和阿须伦迦留罗真陀罗摩休勒。闻佛世尊授舍利弗决。当成无上正真之道。心怀欣豫欢喜踊跃。不能自胜。各自脱身衣以覆佛上。时天帝释梵忍迹天。及余无数亿千天子。各各取衣供养世尊。以天华香意华大意华散于佛上。诸天衣物悉在虚空罗列而住。天上伎乐自然而鸣。天上大声自然雷震普雨天华。咸共举声而皆叹曰。今所闻法自昔未有。前波罗奈鹿苑之中。始转法轮盖不足言。今佛世尊则复讲说无上法轮。时诸天子赞颂曰。\u003cbr/\u003e\u003cbr/\u003e     于世无双比　　今者转法轮\u003cbr/\u003e\u003cbr/\u003e     为男女讲说　　阴衰所从起\u003cbr/\u003e\u003cbr/\u003e     彼第一畅说　　十二展转事\u003cbr/\u003e\u003cbr/\u003e     今导师演说　　少能信乐者\u003cbr/\u003e\u003cbr/\u003e     从世雄大圣　　面闻无数法\u003cbr/\u003e\u003cbr/\u003e     往始至于兹　　未聆如斯典\u003cbr/\u003e\u003cbr/\u003e     大导师所说　　我今代劝助\u003cbr/\u003e\u003cbr/\u003e     勇猛舍利弗　　而乃得授决\u003cbr/\u003e\u003cbr/\u003e     为叹本发意　　所供养佛数\u003cbr/\u003e\u003cbr/\u003e     我当蒙及逮　　得佛世最上\u003cbr/\u003e\u003cbr/\u003e     已所造净行　　频数若干种\u003cbr/\u003e\u003cbr/\u003e     奉过去诸佛　　愿获佛道谊\u003cbr/\u003e\u003cbr/\u003e     于是舍利弗白世尊曰。我今无结狐疑已除。现在佛前得授予决。为无上正真道。又曰。大圣。斯千二百得自在者。昔来岂不住学地乎。当来如是此佛教耶。斯诸比丘。顿止行门遵尚法律。度老病死咨嗟泥洹。是诸比丘无央数千。供养世尊。学诸所学。畏吾我惧三世。毁诸见众邪。行立灭度。已怀此想得至道场。初未曾闻如是像法。心每犹豫善哉世尊。愿说要谊。使此比丘疑网悉除。今四部众意咸怅怅。当令坦然无余结恨。佛告舍利弗。向者吾不说斯法耶。以若干种善权方便。随其因缘而示现之。如来至真等正觉所分别演。皆为无上正真道故。我所咨嗟皆当知之。为菩萨也。又舍利弗。今吾引喻重解斯谊。有明慧者当了此譬喻。如郡国县邑有大长者。其年朽迈坐起苦难。富乐无极财宝无量。有大屋宅。周匝宽博垣墙高广。其舍久故。数百千人而在其内。唯有一门及监守者。堂屋倾危梁柱腐败。轩窗既多多积薪草。时失大火。从一面起普烧屋宅。长者有子。若十若二十。欲出诸子。诸子放逸嬉戏饮食。卒见火起各各驰走。周慞诘屈不知所出。父而念曰。今遭火变屋皆然炽。以何方便免救吾子。时父知子各所好喜。即为陈设象马车乘游观之具。开示门合使出于外。鼓作倡伎绝妙之乐。戏笑相娱令济火厄。当赐众乘。象车马车羊车伎车。吾以严办停在门外。速疾走出出避火灾。自恣所欲从意所乐。诸子闻父所敕所赐象马车乘音乐之属。各共精进广设方计。土坌水浇奔走得出。长者见子安隐而出。四面露坐心各踊跃。不复恐惧。各各白言。愿父赐我诸所见许若干种伎相娱乐具象马车乘。又舍利弗。彼大长者。等赐诸子七宝大车。珠交露幔车甚高广。诸珍严庄所未曾有。清净香华璎珞校饰。敷以缯褥氍毹綩綖。衣被鲜白铄如电光。冠帻履屣世所希有。若干童子各各手持。一种一色皆悉同等。用赐诸子。所以者何。今此幼童皆是吾子。宠敬等爱意无偏党。以故赐与平等大乘。又舍利弗。吾亦如是为众生父。停储库藏满无空缺。如斯色像。教化诱进得示大乘。诸子则寻获斯大乘。以为奇珍得未曾有。而乘游行。于意云何。长者赐子珍宝大乘。将无虚妄乎。舍利弗白佛。不也安住。不也世尊。其人至诚。所以者何。彼大长者救济诸子。而不欲令遇斯火害。随其所乐许而赐之。适出之后各与大乘。以故长者不为虚妄。究竟诸子志操所趣。故以方便令免患祸。况复贮畜无量宝藏。以一色类平等大乘赐子不虚。佛言。善哉舍利弗。诚如所云。如来至真等正觉超越十方光照众冥。解脱忧恐拔断根牙。枝叶华实如来慧现。法王神力为世之父。善权方便摄持恩议。行乎大悲道心无尽。愍哀三界大火炽然。黎庶不解故现世间。救济众生生老病死。诸不可意结缚之恼。裂坏所著脱淫怒痴。诱导三乘渐渐劝示无上正真之道。适兴于世睹诸群萌。妄想财业爱惜无厌。因从情欲致无数苦。于今现在贪求汲汲。后离救护便堕地狱饿鬼畜生。烧炙脯煮饥渴负重。痛不可言。正使生天及在人间。与不可会恩爱别离。忧恼难量一时离苦。歌舞戏笑不知恐畏。无所忌难不自觉了。不肯思惟计其本末。不求救护复见烧然。三界众生勤苦之患。吾当施立无极大安。无数百千不可思议诸佛正慧。其有盈逸迷惑欲乐。如来诱立道慧神足。善权方便化现佛慧。闻使佛力无所畏。众生难寤不肯寻受。因缘所缚。未脱生老病死忧患。未始得度三界烧炙。不了所归。何谓解佛慧者。譬如长者。立强勇猛多力诸士。救彼诸子使离火患。方便诱之适出在外。然后乃赐微妙奇特众宝车乘。如是舍利弗。如来正觉以力无畏建立众德。善权方便修勇猛慧。睹见三界然炽之宅。欲以救济众生诸难。故现声闻缘觉菩萨之道。以是三乘开化驱驰使弃爱欲。教诸萌类灭三界火淫怒痴缚。色声香味细滑之法。三处五欲五欲烧人。不猗三界便得三乘。勤精三乘则超三界。进三乘者诸佛所训也。黎庶则至无央数集。世尊现戏行为娱乐。修此根力觉意禅定脱门三昧正受。然于后世致大法乐。安隐欣豫无所挂碍。又舍利弗。其有众生未兴起者。如来出世有信乐者。乐佛法教精进奉行。最后竟时欲取灭度。谓声闻乘。遵求罗汉孚出三界。譬如长者免济子难许以羊车。若复有人无有师法。自从意出求至寂然。欲独灭度觉诸因缘。于如来法而行精进。谓缘觉乘。出之火宅许以马车。假使有人。求诸通慧诸佛道慧。自在圣慧自从心出。无师主慧多所哀念。多所安隐诸天人民。欲利天上世间人民。灭度黎庶于如来法。奉修精进欲求大圣。普见之慧力无所畏。谓如来道。菩萨大士所履乘也。譬如长者劝诱其子免火患难。许以象车驱出火宅。父见子安济难无惧。自察家中财宝无量。等赐诸子高大殊妙七宝大乘。如来正觉亦复如是。睹无数众亿百千垓。使度三难勤苦怖惧。从其所愿开生死门。遂令脱出难险恐患使灭度安。又舍利弗。如来尔时从终始宅。以无数慧力无所畏。观众罹厄矜哀喻子。普劝进使归于佛乘。不令各各从意而灭度也。如来悉诱。以佛灭度而灭度之。假使众生得度三界。以如来慧脱门定意贤圣度门。安慰欢娱施乐法谊。惠以一貌佛之大道。如彼长者本许诸子以三品乘。适见免难各赐一类平等大乘。诚谛不虚。各得踊跃无有愠恨。如来如是。本现三乘然后皆化使入大乘不为虚妄。所以者何。当知如来等觉有无央数仓库帑藏。以得自在。为诸黎庶现大法化诸通愍慧。当作是知当解此谊。如来等正觉善权方便。以慧行音唯说一乘。谓佛乘也。世尊颂曰。\u003cbr/\u003e\u003cbr/\u003e     譬如长者　　而有大宅　　极甚朽故\u003cbr/\u003e\u003cbr/\u003e     腐败倾危　　有大殿舍　　而欲损坏\u003cbr/\u003e\u003cbr/\u003e     梁柱榱栋　　皆复摧折　　多有轩闼\u003cbr/\u003e\u003cbr/\u003e     及诸窗牖　　又有仓库　　以泥涂木","cnt":0,"sort":6629679,"author":"竺法护","prev":"6629678.html","next":"6629680.html","book_title":"正法华经","updateTimeFmt":"2024-03-28 17:25:38","category":"都市小说"}