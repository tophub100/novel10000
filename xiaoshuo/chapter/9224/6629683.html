{"id":0,"code":"6629683.html","title":"第9章","latest_chapter_name":"正文 第25章","xiao_shuo_code":"9224","content":"\u003cbr/\u003e\u003cbr/\u003e    佛复告大迦叶。如来所教等化无偏。譬如日明广照天下。光无所择照与不照。高下深浅好恶香臭。等无差特。佛亦如是。以智慧光普照一切。五道生死菩萨缘觉声闻。慧无增减。随心所解各得其所。本无三乘缘行致之。迦叶白佛。设无三乘。何故得有菩萨缘觉声闻。佛言。譬如陶家埏埴作器。或盛甘露蜜。或盛酪苏麻油。或盛醲饮食。泥本一等。作器别异所受不同。本际亦尔一等无异。各随所行成上中下。迦叶又问。纵使别异。究竟合不。告曰。当合明者解之。譬若有人从生而盲不见日月五色十方。则谓天下无日月五色八方上下。有对说者其人不信。若有良医观人本病。何故无目。本罪所种。离明眼冥体瘿重病。何谓重病。风寒热癖是则四病。便心念言。斯人之疾。凡药疗之终不能愈。雪山有药能疗四病。一曰显二曰良三曰明四曰安。是药四名。于时良医愍伤病人。为设方便即入雪山。采四品药哺咀捣合。以疗其盲目便见明。又加针灸消息补写。斯人目睛内外通彻。睹日月光五色十方。尔乃取信寻自克责。我之盲冥。无所见闻自以为达。今眼得视。乃自知本愚蔽之甚也今睹远近高下无喻我者。时有五通闲居仙人。洞视彻听身能飞行。心能知人所念。自知所从来生死本末。而具语曰卿。莫矜高自以为达。仁在屋里自闭不出。不知外事。人念卿善恶。尚不能见十里五里。语言之音或二十里击鼓之音声犹不能闻。近一二里自不躇步。亦不能至自观未生胚胎所忆。亦不能识。有何通达。称无不见乎。今吾察卿身。冥中为明。明中为冥。其人问曰。作何方术得斯圣通。愿垂慧诲。仙人答曰。当入深山闲居独处。除诸情欲尔乃有获。即遵所训舍家岩燕。一心专精无所慕乐。则得神通尔乃自觉。察本所见不足言名。今得五通无所挂碍。甫自知本所见蔽闇。佛言。如是当解此喻。人在生死五道阴盖。不了本无则名曰痴。从痴致行从行致识。从识致名色。从名色致六入。从六入致更。从更致痛。从痛致爱。从爱致受。从受致有。从有致生。从生致老病死忧恼苦患。罪应集会故谓盲冥。是以世尊愍伤其人。升降三界轮转无际。不能自拔。观于众生心之根原。病有轻重垢有厚薄。解有难易。睹见远近。便见三乘。发菩萨心至不退转。无所从生径得至佛。犹如有目得为神仙。其良医者谓如来也。不发大意谓生盲也。贪淫嗔恚愚痴六十二见。谓四病也。空无想无愿向泥洹门。谓四药也。药行病愈则无有痴。名色六入所更痛爱受有生老病死忧恼苦患。皆悉除矣。志不作善亦不在恶。如生盲者还得两目。谓声闻缘觉生死已断。度于三界省练五道。自以通畅莫能喻者。临欲灭度佛在前住。诲以要法发菩萨意。不在生死不住灭度。解三界空十方一切如化如幻。如梦野马深山之响。悉无所有无所希望。无取无舍无冥无明。尔乃深睹。无所不达见无所见。见知一切黎庶萌兆。于是颂曰。\u003cbr/\u003e\u003cbr/\u003e     譬如日光曜　　遍照于天下\u003cbr/\u003e\u003cbr/\u003e     其明无增减　　亦不择好丑\u003cbr/\u003e\u003cbr/\u003e     如来犹若兹　　慧等殊日月\u003cbr/\u003e\u003cbr/\u003e     普化于十方　　亦不有增减\u003cbr/\u003e\u003cbr/\u003e     若如彼陶家　　埏埴作瓦器\u003cbr/\u003e\u003cbr/\u003e     或盛甘露蜜　　或受苏油食\u003cbr/\u003e\u003cbr/\u003e     计泥本一等　　为器各别异\u003cbr/\u003e\u003cbr/\u003e     所受又不同　　因盛而立名\u003cbr/\u003e\u003cbr/\u003e     人本亦如是　　无三界五道\u003cbr/\u003e\u003cbr/\u003e     随行而随生　　展转不自觉\u003cbr/\u003e\u003cbr/\u003e     解空号菩萨　　中住则缘觉\u003cbr/\u003e\u003cbr/\u003e     倚空不解慧　　则名为声闻\u003cbr/\u003e\u003cbr/\u003e     譬如人生盲　　不见日月光\u003cbr/\u003e\u003cbr/\u003e     五色及十方　　谓天下无此\u003cbr/\u003e\u003cbr/\u003e     良医探本端　　见四病阴盖\u003cbr/\u003e\u003cbr/\u003e     慈哀怜愍之　　入山为求药\u003cbr/\u003e\u003cbr/\u003e     所采药奇妙　　名显良明安\u003cbr/\u003e\u003cbr/\u003e     哺咀而捣合　　以疗生盲者\u003cbr/\u003e\u003cbr/\u003e     消息加针灸　　病愈目睹明\u003cbr/\u003e\u003cbr/\u003e     见日月五色　　乃知本淳愚\u003cbr/\u003e\u003cbr/\u003e     人不了无本　　坐堕生死径\u003cbr/\u003e\u003cbr/\u003e     十二缘所缚　　不解终始病\u003cbr/\u003e\u003cbr/\u003e     世尊现于世　　观察三界原\u003cbr/\u003e\u003cbr/\u003e     因疾而随本　　各各开化之\u003cbr/\u003e\u003cbr/\u003e     了空则菩萨　　意劣为缘觉\u003cbr/\u003e\u003cbr/\u003e     畏厌生死苦　　故坠于声闻\u003cbr/\u003e\u003cbr/\u003e     自谓道德高　　无能有喻者\u003cbr/\u003e\u003cbr/\u003e     所睹极究练　　无所忧弊碍\u003cbr/\u003e\u003cbr/\u003e     犹如五通者　　号名曰仙人\u003cbr/\u003e\u003cbr/\u003e     愍而告之曰　　卿故有蔽碍\u003cbr/\u003e\u003cbr/\u003e     不能弘深奥　　于愚则为明\u003cbr/\u003e\u003cbr/\u003e     在内不见外　　虽明故为愚\u003cbr/\u003e\u003cbr/\u003e     数十里有声　　耳则不得闻\u003cbr/\u003e\u003cbr/\u003e     若人欲危害　　不知彼所念\u003cbr/\u003e\u003cbr/\u003e     欲至外数里　　不躇步不到\u003cbr/\u003e\u003cbr/\u003e     若生长大时　　不识胎中事\u003cbr/\u003e\u003cbr/\u003e     五事表里彻　　尔乃为悉达\u003cbr/\u003e\u003cbr/\u003e     何以忍贡高　　自谓无等伦\u003cbr/\u003e\u003cbr/\u003e     欲得五通者　　当处于闲居\u003cbr/\u003e\u003cbr/\u003e     精思专念道　　尔能晓了此\u003cbr/\u003e\u003cbr/\u003e     即寻奉所诲　　舍家入深山\u003cbr/\u003e\u003cbr/\u003e     一心无秽虑　　便得成神仙\u003cbr/\u003e\u003cbr/\u003e     若得至声闻　　及获缘觉乘\u003cbr/\u003e\u003cbr/\u003e     自谓慧具足　　与佛等泥洹\u003cbr/\u003e\u003cbr/\u003e     临欲灭度时　　佛即住其前\u003cbr/\u003e\u003cbr/\u003e     为现菩萨法　　三达无挂碍\u003cbr/\u003e\u003cbr/\u003e     智慧度无极　　进善权方便\u003cbr/\u003e\u003cbr/\u003e     度空无想愿　　菩萨由是生\u003cbr/\u003e\u003cbr/\u003e     四等心四恩　　用开化黎庶\u003cbr/\u003e\u003cbr/\u003e     解一切如化　　幻梦野马影\u003cbr/\u003e\u003cbr/\u003e     深山响芭蕉　　三界无所有\u003cbr/\u003e\u003cbr/\u003e     不执亦不舍　　无愚亦无明\u003cbr/\u003e\u003cbr/\u003e     不生死泥洹　　悉等如虚空\u003cbr/\u003e\u003cbr/\u003e     无见无不见　　乃睹一切本\u003cbr/\u003e\u003cbr/\u003e     当尔时所见　　不造三界观\u003cbr/\u003e\u003cbr/\u003e     一切普平等　　所济无有量\u003cbr/\u003e\u003cbr/\u003e     授声闻决品\u003cbr/\u003e\u003cbr/\u003e     于是世尊说斯颂时。一切普告诸比丘众。吾尽宣告。此声闻比丘大迦叶者。曾已供养三千亿佛。方当供养如此前数。奉敬承顺诸佛世尊。禀受正法奉持宣行。竟斯数已当得作佛。世界曰还明。劫名弘大。佛号时大光明如来至真等正觉明行成为善逝世间解无上士道法御天人师为佛众祐。寿十二中劫佛灭度后。正法住二十劫。其像法者亦二十劫。其佛国土甚为清净。无有砾石荆蕀秽浊之瑕山陵溪涧。普大快乐。绀琉璃地众宝为树。黄金为绳连绵诸树。有八交道。诸宝树木常有华实。悉皆茂盛。其土菩萨无央数亿百千垓。诸声闻等亦不可量亿百千垓。其土无有魔事及诸官属。诸魔营从皆护佛法。常行精进无所违失。尔时世尊。欲重解谊。即说颂曰。\u003cbr/\u003e\u003cbr/\u003e     我睹比丘　　以佛明目　　迦叶住此\u003cbr/\u003e\u003cbr/\u003e     当成为佛　　于将来世　　无央数劫\u003cbr/\u003e\u003cbr/\u003e     供养诸佛　　圣中之尊　　具足悉满\u003cbr/\u003e\u003cbr/\u003e     三千亿佛　　斯大迦叶　　诸漏得尽\u003cbr/\u003e\u003cbr/\u003e     便当越度　　三品之行　　当得佛道\u003cbr/\u003e\u003cbr/\u003e     亲近法施　　供养诸佛　　天人之尊\u003cbr/\u003e\u003cbr/\u003e     合集得至　　无上大道　　最于来世\u003cbr/\u003e\u003cbr/\u003e     尊无上伦　　为大圣道　　无极神仙\u003cbr/\u003e\u003cbr/\u003e     其佛国土　　最胜第一　　清净离垢\u003cbr/\u003e\u003cbr/\u003e     若干显明　　随意所欲　　常可至心\u003cbr/\u003e\u003cbr/\u003e     紫磨金色　　珍宝庄严　　复以珍宝\u003cbr/\u003e\u003cbr/\u003e     成为树木　　有诸道径　　严八交路\u003cbr/\u003e\u003cbr/\u003e     天人放香　　自然流馨　　彼时国土\u003cbr/\u003e\u003cbr/\u003e     所有如是　　若干种华　　而为挍饰\u003cbr/\u003e\u003cbr/\u003e     一切诸华　　紫磨金色　　出光音声\u003cbr/\u003e\u003cbr/\u003e     以为法则　　普常微妙　　莫不见者\u003cbr/\u003e\u003cbr/\u003e     诸菩萨众　　亿千之数　　志性调定\u003cbr/\u003e\u003cbr/\u003e     逮大神通　　诸圣哲等　　奉方等经\u003cbr/\u003e\u003cbr/\u003e     不可计数　　亿百千垓　　无有诸漏\u003cbr/\u003e\u003cbr/\u003e     奉持志强　　所有声闻　　彼佛法胜\u003cbr/\u003e\u003cbr/\u003e     假使天眼　　欲计劫限　　弟子之数\u003cbr/\u003e\u003cbr/\u003e     不可称算　　其佛当寿　　十二中劫\u003cbr/\u003e\u003cbr/\u003e     正法当住　　二十中劫　　像法亦立\u003cbr/\u003e\u003cbr/\u003e     二十中劫　　大光明佛　　德当如是\u003cbr/\u003e\u003cbr/\u003e     于是贤者大目揵连。贤者须菩提。贤者摩诃迦旃延。等类同心侧立顶戴。瞻顺光颜目未曾眴。稽首足下战战兢兢。应时各各说斯之颂。而咨嗟曰。\u003cbr/\u003e\u003cbr/\u003e     大雄无所著　　释王无极人\u003cbr/\u003e\u003cbr/\u003e     乃愍伤我等　　赞扬宣佛音\u003cbr/\u003e\u003cbr/\u003e     今以知余等　　愍授我畴莂\u003cbr/\u003e\u003cbr/\u003e     以甘露见灌　　沐浴众祐决\u003cbr/\u003e\u003cbr/\u003e     譬如饥馑时　　丈夫得美膳\u003cbr/\u003e\u003cbr/\u003e     虚乏叫唤求　　有人手授食\u003cbr/\u003e\u003cbr/\u003e     吾等咸欢喜　　本为下劣乘\u003cbr/\u003e\u003cbr/\u003e     违时舍众人　　虚乏不得决\u003cbr/\u003e\u003cbr/\u003e     设至平等觉　　大圣不拜授\u003cbr/\u003e\u003cbr/\u003e     于今处世伦　　则不复饮食\u003cbr/\u003e\u003cbr/\u003e     世尊见劝励　　闻尊上音声\u003cbr/\u003e\u003cbr/\u003e     唯垂见授决　　尔能获大安\u003cbr/\u003e\u003cbr/\u003e     大哀愿散疑　　愍伤多所矜\u003cbr/\u003e\u003cbr/\u003e     抚恤贫匮意　　甘露诱示子\u003cbr/\u003e\u003cbr/\u003e     于是世尊。见诸耆旧心志所念。即复重告诸比丘众。比丘当知。此大声闻耆年须菩提。当复奉侍供养八千三十亿百千垓佛。在诸佛所常修梵行。积累功德具足究竟。竟后世时当得作佛。号称叹如来至真等正觉明行成为善逝世间解无上士道法御天人师为佛众祐。世界名宝成。劫曰宝音。普佛之土周匝悉遍。有诸宝树自然庄严。无沙砾石山陵溪涧。其树音声哀和柔雅。众庶产业不可称数。人所居跱馆宇若干。重阁交露有无央数声闻之众。欲计算者无能限量。悉识宿命。彼土菩萨亦不可计亿那术百千。其佛当寿十二中劫。灭度之后。正法当住二十中劫。像法亦立二十中劫。则坐虚空。为一切人讲说经法。开化无数百千菩萨。尔时世尊而说颂曰。\u003cbr/\u003e\u003cbr/\u003e     今吾普告　　诸比丘众　　悉且明听\u003cbr/\u003e\u003cbr/\u003e     佛所班宣　　尊须菩提　　是吾弟子\u003cbr/\u003e\u003cbr/\u003e     当来之世　　得成为佛　　大圣所见\u003cbr/\u003e\u003cbr/\u003e     至诚无虚　　具足三十　　那术垓千\u003cbr/\u003e\u003cbr/\u003e     当于世间　　遵修道行　　常志求斯\u003cbr/\u003e\u003cbr/\u003e     佛之要道　　于彼来世　　究竟行已\u003cbr/\u003e\u003cbr/\u003e     颜色殊妙　　相三十二　　威曜巍巍\u003cbr/\u003e\u003cbr/\u003e     紫磨金容　　处世清净　　多所愍哀\u003cbr/\u003e\u003cbr/\u003e     国土快乐　　所在显现　　无数人见\u003cbr/\u003e\u003cbr/\u003e     踊跃可意　　悉当游行　　诣诸世尊\u003cbr/\u003e\u003cbr/\u003e     度脱群生　　亿百千垓　　诸菩萨众\u003cbr/\u003e\u003cbr/\u003e     不可计量　　而常广说　　不退转轮\u003cbr/\u003e\u003cbr/\u003e     在最胜教　　诸根通利　　皆当恭顺\u003cbr/\u003e\u003cbr/\u003e     彼佛国土　　诸声闻事　　不可计量\u003cbr/\u003e\u003cbr/\u003e     欲有限算　　无能尽极　　六通三达\u003cbr/\u003e\u003cbr/\u003e     获大神足　　脱门无碍　　而处安隐\u003cbr/\u003e\u003cbr/\u003e     计神足力　　不可思议　　我假使说\u003cbr/\u003e\u003cbr/\u003e     诸佛尊道　　诸天人民　　如江河沙\u003cbr/\u003e\u003cbr/\u003e     常当叉手　　自归圣尊　　其佛当寿\u003cbr/\u003e\u003cbr/\u003e     十二中劫　　正法当住　　二十中劫\u003cbr/\u003e\u003cbr/\u003e     像法亦立　　二十中劫　　世雄导师\u003cbr/\u003e\u003cbr/\u003e     劫数如是\u003cbr/\u003e\u003cbr/\u003e     尔时世尊重复宣告诸比丘众。比丘欲知坚固取要分别平等。是我声闻大迦旃延。后当供养奉侍八千亿佛。佛灭度后各起塔庙。高四万里。广长各二万里。皆七宝成。金银琉璃水精车磲马瑙珊瑚碧玉。香华杂香捣香缯彩幢幡供庙。如是过斯数已。当复供养二十亿佛。然后来世当得作佛。号曰还已紫磨金色如来至真等正觉明行成为善逝世间解无上士道法御天人师为佛众祐。国土严净平等无邪。名闻显现琉璃为地。若干种树众宝校饰。紫磨黄金为绳连绵。诸树华实茂盛华遍。佛土无有地狱饿鬼畜生。但有诸天人民众多具足充满。又诸声闻无数百千那术之众。诸菩萨等无数百千。庄严国土。其佛当寿十小劫。灭度之后。正法当住二十中劫。像法亦住二十中劫。于时世尊。即说颂曰。\u003cbr/\u003e\u003cbr/\u003e     诸比丘众　　皆听吾教　　其佛音声\u003cbr/\u003e\u003cbr/\u003e     当美柔软　　尊迦旃延　　为佛弟子\u003cbr/\u003e\u003cbr/\u003e     当供养佛　　若干导师　　奉敬承顺\u003cbr/\u003e\u003cbr/\u003e     恭恪无量　　无数世人　　不能称计\u003cbr/\u003e\u003cbr/\u003e     若灭度后　　当起庙寺　　当以华香\u003cbr/\u003e\u003cbr/\u003e     而供养之　　然于后世　　便得作佛\u003cbr/\u003e\u003cbr/\u003e     国土清净　　无有瑕秽　　讲说发起\u003cbr/\u003e\u003cbr/\u003e     亿千众生　　具足开导　　一切人民\u003cbr/\u003e\u003cbr/\u003e     世界庄严　　光照十方　　当得作佛\u003cbr/\u003e\u003cbr/\u003e     多所超喻　　号紫金色　　其德巍巍\u003cbr/\u003e\u003cbr/\u003e     究竟群黎　　亿百千垓　　无数菩萨\u003cbr/\u003e\u003cbr/\u003e     及诸声闻　　满其佛国　　无量难计\u003cbr/\u003e\u003cbr/\u003e     常行精进　　于佛法教　　除断诸难\u003cbr/\u003e\u003cbr/\u003e     灭终始患\u003cbr/\u003e\u003cbr/\u003e     于是世尊。复告四部众会曰。今佛大圣宣告尔等。是我声闻尊大目揵连。当悉供养奉侍于八千佛。承顺世尊一切无量。诸佛灭度当起塔庙。七宝校成。金银琉璃水精车磲马瑙珊瑚真珠。高四万里广长二万里。若干殊好众宝之物。供养塔庙。及与香华杂香捣香。缯彩华盖幢幡伎乐之娱。过是数已。当复奉敬二百万亿佛。供养承顺。最后世时当得作佛。号还已金华栴檀香如来至真等正觉明行成为善逝世间解无上士道法御天人师为佛众祐。国土名意乐。劫曰乐满。其佛世界。快乐安隐清净鲜洁。绀色琉璃以为其地。诸树华实七宝合成。普以真珠众华庄校。平等端严众宝具足。诸大仙圣有亿百千。寂然而坐所谓无量。皆诸菩萨广说经法。其佛当寿二十中劫。灭度之后正法当住四十中劫。并计像法。尔时世尊则说颂曰。\u003cbr/\u003e\u003cbr/\u003e     大目揵连　　是吾弟子　　弃捐仁行\u003cbr/\u003e\u003cbr/\u003e     犹得自在　　二百万亿　　诸劫之数\u003cbr/\u003e\u003cbr/\u003e     悉当供养　　此诸佛教　　普于诸佛\u003cbr/\u003e\u003cbr/\u003e     常修梵行　　而当志愿　　斯诸佛道\u003cbr/\u003e\u003cbr/\u003e     悉当奉侍　　诸佛世尊　　具以承事\u003cbr/\u003e\u003cbr/\u003e     导师之众　　皆当广普　　执持圣教\u003cbr/\u003e\u003cbr/\u003e     若干亿劫　　百千之数　　殷勤承顺\u003cbr/\u003e\u003cbr/\u003e     不违大命　　诸安住等　　灭度之后\u003cbr/\u003e\u003cbr/\u003e     以众七宝　　兴立塔庙　　为诸最胜\u003cbr/\u003e\u003cbr/\u003e     建修上业　　用栴檀香　　以为柱梁\u003cbr/\u003e\u003cbr/\u003e     众香伎乐　　而供养之　　然于后世\u003cbr/\u003e\u003cbr/\u003e     事究竟已　　言谈斐粲　　人所宗仰\u003cbr/\u003e\u003cbr/\u003e     多所愍哀　　所为如此　　当得作佛\u003cbr/\u003e\u003cbr/\u003e     号金栴檀　　其佛当寿　　二十中劫\u003cbr/\u003e\u003cbr/\u003e     安住所更　　行德如是　　当为菩萨\u003cbr/\u003e\u003cbr/\u003e     讲说经法　　于是劫数　　分别雅谊\u003cbr/\u003e\u003cbr/\u003e     最胜声闻　　有无数千　　亿百千数\u003cbr/\u003e\u003cbr/\u003e     如江河沙　　六通三达　　得大神足\u003cbr/\u003e\u003cbr/\u003e     于安住世　　获致妙通　　无数菩萨\u003cbr/\u003e\u003cbr/\u003e     悉不退转　　精进勇猛　　有志智慧\u003cbr/\u003e\u003cbr/\u003e     修行如应　　顺斯佛教　　不可计量\u003cbr/\u003e\u003cbr/\u003e     若干千数　　佛灭度后　　弟子多学\u003cbr/\u003e\u003cbr/\u003e     正法当住　　流布十方　　正法像法\u003cbr/\u003e\u003cbr/\u003e     四十中劫　　正法没尽　　像法乃出\u003cbr/\u003e\u003cbr/\u003e     是佛声闻　　得大神足　　佛皆劝立\u003cbr/\u003e\u003cbr/\u003e     在大尊道　　依倚大圣　　不违真法\u003cbr/\u003e\u003cbr/\u003e     于当来世　　成佛自在","cnt":0,"sort":6629683,"author":"竺法护","prev":"6629682.html","next":"6629684.html","book_title":"正法华经","updateTimeFmt":"2024-03-28 17:25:38","category":"都市小说"}