{"id":0,"code":"6629698.html","title":"第24章","latest_chapter_name":"正文 第25章","xiao_shuo_code":"9224","content":"\u003cbr/\u003e\u003cbr/\u003e    西晋月氏国三藏竺法护译\u003cbr/\u003e\u003cbr/\u003e     光世音普门品\u003cbr/\u003e\u003cbr/\u003e     于是无尽意菩萨。即从座起偏露右臂长跪叉手。前白佛言。唯然世尊。所以名之光世音乎。义何所趣耶。佛告无尽意曰。此族姓子。若有众生。遭亿百千垓困厄患难苦毒无量。适闻光世音菩萨名者。辄得解脱无有众恼。故名光世音。若有持名执在心怀。设遇大火然其山野。烧百草木丛林屋宅。身堕火中。得闻光世音名。火即寻灭。若入大水江河驶流心中恐怖。称光世音菩萨。一心自归。则威神护令不见溺。使出安隐。若入大海。百千亿垓众生豪贱。处海深渊无底之源。采致金银杂珠明月。如意宝珠水精琉璃。车磲马瑙珊瑚虎魄。载满船宝。假使风吹其船流堕黑山回波。若经鬼界值魔竭鱼。众中一人窃独心念。光世音菩萨功德威神。而称名号。皆得解脱一切众患。及其伴侣众得济渡。不遇诸魔邪鬼之厄。故名光世音。佛言。族姓子。若见怨贼欲来危害。即称光世音菩萨名号。而自归命。贼所持刀杖。寻段段坏手不得举。自然慈心。设族姓子。此三千大千世界满中诸鬼神。众邪逆魅欲来娆人。一心称呼光世音名。自然为伏不能妄犯。恶心不生不得邪观。若人犯罪若无有罪。若为恶人县官所录。缚束其身杻械在体。若枷锁之。闭在牢狱。拷治苦毒。一心自归。称光世音名号。疾得解脱。开狱门出无能拘制。故名光世音。佛言。如是族姓子。光世音境界。威神功德难可限量。光光若斯。故号光世音。佛告无尽意。假使族姓子。此三千大千世界满中众逆盗贼怨害。执持兵杖刀刃矛戟。欲杀万民。一部贾客。独自经过在于其路。赍持重宝。导师恐怖心自念言。此间多贼。将无危我劫夺财宝。当设权计脱此众难。不见危害。谓众贾人不宜恐畏。等共一心俱同发声。称光世音菩萨威神。辄来拥护令无恐惧。普心自归便脱众难。不遇贼害。众贾人闻悉共受教。咸俱同声称光世音。身命自归愿脱此畏难。适称其名。贼便退却不敢触犯。众贾解脱永无恐怖。光世音菩萨。威德境界巍巍如是。故曰光世音。佛复告无尽意菩萨。若有学人。淫怒痴盛。稽首归命光世音菩萨。淫怒痴休。观于无常苦空非身。一心得定。若有女人。无有子姓。求男求女。归光世音。辄得男女。一心精进自归命者。世世端正颜貌无比。见莫不欢。所生子姓而有威相。众人所爱愿乐欲见。殖众德本不为罪业。其光世音威神功德。智慧境界巍巍如是。其闻名者。所至到处终不虚妄。不遇邪害。致得无上道德果实。常遇诸佛真人菩萨高德正士。不与逆人。无反复会。若闻名执持怀抱。功德无量不可称载。若有供养六十二亿江河沙诸菩萨等。是诸菩萨。皆使现在等行慈心。若族姓子女。尽其形寿。供养衣被饮食床卧具病瘦医药一切所安。福宁多不。无尽意曰。多矣。世尊。不可限量。所以者何。是诸菩萨。无央数亿不可譬喻。佛言。虽供养此无限菩萨。不如一归光世音稽首作礼执持名号福过于彼。况复供养。虽复供养六十二亿恒河沙数诸菩萨等执持名号。计此二福。亿百千劫不可尽极。终不相比。是故名曰光世音。于是无尽意菩萨。前白佛言。光世音。以何因缘游忍世界。云何说法。何谓志愿。所行至法善权方便境界云何。佛言。族姓子。光世音菩萨所游世界。或现佛身而班宣法。或现菩萨形像色貌。说经开化。或现缘觉或现声闻。或现梵天帝像而说经道。或揵沓和像。欲度鬼神现鬼神像。欲度豪尊现豪尊像。或复示现大神妙天像。或转轮圣王化四域像。或殊特像。或复反足罗刹形像。或将军像。或现沙门梵志之像。或金刚神隐士独处仙人僮儒像。光世音菩萨。游诸佛土。而普示现若干种形。在所变化开度一切。是故族姓子。一切众生咸当供养光世音。其族姓子。所可周旋有恐惧者。令无所畏。已致无畏使普安隐。各自欣庆。故游忍界。于是无尽意菩萨。即解己身百千宝璎。以用贡上于光世音。惟愿正士。受此法供己身所有殊异宝璎。而不肯受。时无尽意复谓光世音。唯见愍念以时纳受。愿勿拒逆。时光世音心自计念。不用是宝。无尽意言。唯复垂愍诸天龙神揵沓和阿须伦迦留罗真陀罗摩睺勒人及非人。受其宝璎辄作两分。一分奉上能仁如来。一分供养众宝如来至真等正觉贡上宝寺。其族姓子。普为一切。以是之故。神足变化游忍世界。无所不济。于是持地菩萨。即从座起前白佛言。假使有人。闻光世音所行德本。终不虚妄。世世安隐至无极慧。其光世音。神足变化普至道门。所显威神而无穷极。佛说是普门道品。彼时会中八万四千人。至无等伦。寻发无上正真道意。\u003cbr/\u003e\u003cbr/\u003e     总持品\u003cbr/\u003e\u003cbr/\u003e     于是药王菩萨。即从座起长跪叉手。前白佛言。若族姓子及族姓女。闻是正法华经典。受持怀抱书写经卷。获福如何。佛言。族姓子女。受持是经。诵在怀抱书写经卷。福不可量无以为喻。若族姓子。供养八十亿百千垓江河沙诸如来众。若复受持怀抱书写。是正法华经讲说供养。何所福多。于意云何。宁当一心奉持经典。若以衣食供养诸佛。药王菩萨白佛言。若族姓子及族姓女。受正法华经典之要。执持书写一四句颂。讲说讽诵若复奉行。具足成就其福最多。胜于供养若干江沙诸佛世尊。佛言。甚哉。法之供养。最为第一。药王菩萨复白佛言。我当拥护如是等辈。诸族姓子及族姓女。受此经者斯法师等。以义宿卫长使无患。诵总持句。又寻咒曰。\u003cbr/\u003e\u003cbr/\u003e     奇异所思意念无意永久所行奉修寂然澹\u003cbr/\u003e\u003cbr/\u003e     泊志默解脱济\u003cbr/\u003e\u003cbr/\u003e     渡平等无邪安和普平灭尽无尽莫胜玄默澹然总持观察光耀有所依\u003cbr/\u003e\u003cbr/\u003e     倚恃怙于内究竟清净。无有坑坎亦无高下无有回旋所周旋处其目清净等无所等觉已越度而察于法\u003cbr/\u003e\u003cbr/\u003e     合众无音所说\u003cbr/\u003e\u003cbr/\u003e     解明而怀止足尽除节限宣畅音响晓了众声而了文字无有穷尽永无力势无所思念。\u003cbr/\u003e\u003cbr/\u003e     药王菩萨白曰。唯然世尊。是总持句。六十二江河沙诸佛所说。假使有犯此咒言者。若复违毁此等法师。为失诸佛世尊道教。佛叹药王菩萨大士。善哉善哉。若族姓子说总持句为众生故。愍念拥护多所安隐。\u003cbr/\u003e\u003cbr/\u003e     于时妙勇菩萨前白佛言。唯然世尊。我身亦为众生之故。欲令永安。若有奉持此经典者。授总持句。将护如此诸法师等。令无伺求得其便者。鬼神诸魅溷厕众鬼突鬼厌鬼饿鬼反足虽欲来娆。无能得便。妙勇菩萨专心思惟。说此总持曰。\u003cbr/\u003e\u003cbr/\u003e     晃耀大明炎光演晖顺来富章悦喜欣然住此立制永作无合无集。\u003cbr/\u003e\u003cbr/\u003e     是总持句。江河沙等诸佛所说。咸共劝助。若违如来如是比像诸法师教。还自危亡。时毗沙门天王前白佛言。我亦当演此总持句。加以慈心为众生故。拥护法师。\u003cbr/\u003e\u003cbr/\u003e     富有调戏无戏无量无富何富。\u003cbr/\u003e\u003cbr/\u003e     以是故。拥护诸法师等。百由旬内无敢犯触。宿卫将顺。诸族姓子。如是比像至学法师乃能受持。以是拥护常获吉利。时顺怨天王。在彼会坐。与诸香音亿百千垓鬼眷属围绕。往诣佛所前白佛言。唯然世尊。我亦当宣此总持句。\u003cbr/\u003e\u003cbr/\u003e     无数有数曜黑持香凶咒大体于器顺述暴言至有。\u003cbr/\u003e\u003cbr/\u003e     唯然世尊。此总持句。四千二百亿诸佛所说。以此总持。拥护供养诸学经者。令无伺求得其便者。时有一魅。名有结缚。复名离结。复名施积。复名施华。复名施黑。复名被发。复名无著。复名持华。复名何所。复名取一切精。往诣佛所。鬼子母与诸子俱。异口同音前白佛言。我等世尊。常当拥护如是比像诸法师等。加施吉祥。令无伺求得法师短。于时诸魅同共举声。宣此总持将顺法师。\u003cbr/\u003e\u003cbr/\u003e     于是于斯于尔于氏极甚无我无吾无身无所俱同已兴已生已成而住而立亦住嗟叹亦非消头大疾无得加害。\u003cbr/\u003e\u003cbr/\u003e     是等之类是我眷属。令无所犯拥护法师。消除鬼神诸\u003cbr/\u003e\u003cbr/\u003e     魅\u003cbr/\u003e\u003cbr/\u003e     饿鬼溷神突鬼蛊道符咒痴狂颠鬼。化是像来。若鬼神形及非人像。二日三日若至四日。若常热病。若复夜卧。值恶梦者。若现男女大小诸像。我等拥护。令无伺求得其便者。于时诸魅。共于佛前说此颂曰。\u003cbr/\u003e\u003cbr/\u003e     犯头破七分　　犹如华菜剖\u003cbr/\u003e\u003cbr/\u003e     当致杀母罪　　亦得害父殃\u003cbr/\u003e\u003cbr/\u003e     其有犯法师　　皆当获此衅\u003cbr/\u003e\u003cbr/\u003e     世世不得安　　不与诸佛会\u003cbr/\u003e\u003cbr/\u003e     破坏佛寺罪　　斗乱圣众殃\u003cbr/\u003e\u003cbr/\u003e     如合众麻油　　麻油聚一处\u003cbr/\u003e\u003cbr/\u003e     放火皆燋然　　消尽无有余\u003cbr/\u003e\u003cbr/\u003e     其有犯法师　　当获此罪殃\u003cbr/\u003e\u003cbr/\u003e     犹如称载峻　　罪垢之所聚\u003cbr/\u003e\u003cbr/\u003e     其有犯法师　　当获此重衅\u003cbr/\u003e\u003cbr/\u003e     诸鬼神军头等。说此颂已前白佛言。我等咸护如是比像诸法师等。使常安隐除去怨敌。周匝宿卫令无伤害。若有行毒。毒为不行。时佛嗟叹诸魅所咒。善哉善哉。汝等乃欲护诸法师。若闻此经。宣持名号德不可量。何况具足随时持说书在经卷。若以供养华香幢幡盖杂香捣香。然灯悬缯。思夷合欢。青莲红莲。黄莲白莲。稍著油苏以用然灯。供养此经勤修不懈。百千亿倍福不可限。汝等当护如是比像精进学者。佛说是总持品时。六万八千人。逮得无所从生法忍。\u003cbr/\u003e\u003cbr/\u003e     净复净王品\u003cbr/\u003e\u003cbr/\u003e     佛告族姓子。乃往过去无央数劫。不可思议长远难量。尔时有佛。号总水雷音宿华慧王如来至真等正觉明行成为善逝世间解无上士道法御天人师为佛世尊。世界曰照明严饰。劫曰爱见。又族姓子。于其佛世。有王名净复净。尔时其王有一正后。名曰离垢施。其后有二子。一名离垢藏。二名离垢目。又其二子皆得神足。轻举能飞智慧具足。功德备悉圣达巍巍。行菩萨业夙夜精进。未曾懈废。勤心专精六度无极。善权四等所济无限。悉遵通达三十有七道品之法。普畅道义。所周旋业。进逮离垢三昧定矣。度宿日光三昧。离垢显曜三昧。净庄严三昧。大威藏三昧。皆得通达。此三昧定而度无极。时佛集会与诸四辈释梵四天王诸天人民。班宣分别正法华经。时佛愍念一切众生。哀伤国土皆欲化之使入大道。又族姓子。其二太子往诣母所。叉手白言。惟愿屈意。见念加慈专精身心。欲往到佛奉见如来身。亦自欲稽首自归。所以者何。今日如来。为天上天下一切众生。广宣要典正法华经故。当奉觐听正法华。离垢施后告二太子。汝等父王。志存外邪信乐梵志。常怀嗔恨。以是之故。不可得往。时二太子同心叉手。复白其母。我等薄相。所生邪见无义之家。又我等身。本是法王子。当以经道化于浊俗反伪向真。尔乃佛子也。于是离垢施后告二太子。善哉行矣。汝真孝子。为其父母修大慈愍。各显神足睹之欣然心中开解。便听子等俱诣佛所稽首受业。时二太子辄受母教。其身踊住在虚空中。去地七仞。愍念其亲各现威变。在于虚空。二人俱时坐卧经行。身上出火身下出水。身上出水身下出火。演大光明照曜远近。现身长大复还为小。从虚空下入于地中。若人入水从地踊出。处在虚空犹如履地。其二太子现若干变而显神足。以用开化于其父母。于时父王。睹其二子神足变化威德若斯。欣然踊跃善心生焉。躬身叉手向二子曰。汝等师主所受谁乎。时二太子自启父王。大王欲知我等师主。总水雷音宿华慧王如来至真。是我等师主。今现在游于宝树下处于法座。为四部众诸天人民。广演宣布正法华经。其佛世尊。是我师主也。王告二子。吾欲往诣卿等师主。奉觐亲受大圣正真无上言教。于时二子。从虚空下行至母所。自白其母。而叉手言。阿母威德。则化父王。以造立心无上正真因成道教圣尊之业。惟垂愍念。听我诣佛出家为道得作沙门。时二太子为母说偈曰。\u003cbr/\u003e\u003cbr/\u003e     唯母听我等　　出家为沙门\u003cbr/\u003e\u003cbr/\u003e     如来甚难遇　　曼时当精学\u003cbr/\u003e\u003cbr/\u003e     所云难得值　　犹如灵瑞华\u003cbr/\u003e\u003cbr/\u003e     难遇复越彼　　闲静不可得\u003cbr/\u003e\u003cbr/\u003e     于时王后离垢施。以颂告曰。\u003cbr/\u003e\u003cbr/\u003e     吾以听汝等　　善哉子辄去\u003cbr/\u003e\u003cbr/\u003e     至圣甚难遭　　我亦出家俱","cnt":0,"sort":6629698,"author":"竺法护","prev":"6629697.html","next":"6629699.html","book_title":"正法华经","updateTimeFmt":"2024-03-28 17:25:38","category":"都市小说"}