{"id":0,"code":"6629684.html","title":"第10章","latest_chapter_name":"正文 第25章","xiao_shuo_code":"9224","content":"\u003cbr/\u003e\u003cbr/\u003e    西晋月氏国三藏竺法护译\u003cbr/\u003e\u003cbr/\u003e     往古品\u003cbr/\u003e\u003cbr/\u003e     佛告诸比丘。乃去往古久远世时。不可计会无央数劫。有佛号大通众慧如来至真等正觉明行成为善逝世间解无上士道法御天人师为佛众祐。世界。曰大殖稼。劫名所在形色。其佛说经不可称限。譬如于是三千大千世界所有土地。有一士夫皆悉破碎此一佛国悉令如尘。则取一尘。过东方如千佛界中尘之数国。乃著一尘。如是比类复取一尘。越东如前佛界尘数。乃著一尘。悉使尘尽三千大千世界中尘。令无有余遍于东方。如是比类无量佛国。于意云何。宁可称限得诸佛界边际不乎。比丘答曰。不也世尊。不也安住。佛言比丘。如是等伦佛土诸数悠邈。犹如有人一一取尘著诸佛土。若干之限诸佛国尘不可称量。亿百千垓兆载诸劫。欲知其佛灭度以来劫数长久。不可思议无量难测。大通众慧道力示现。灭度以后法住劫数。亦复如是。世尊颂曰。\u003cbr/\u003e\u003cbr/\u003e     我念过去　　无数亿劫　　时有如来\u003cbr/\u003e\u003cbr/\u003e     两足之尊　　名大通慧　　无极慈仁\u003cbr/\u003e\u003cbr/\u003e     于时世尊　　黎庶之上　　比如皆取\u003cbr/\u003e\u003cbr/\u003e     此佛世界　　悉破碎之　　尽令如尘\u003cbr/\u003e\u003cbr/\u003e     假使有人　　一一取尘　　过千佛界\u003cbr/\u003e\u003cbr/\u003e     乃著一尘　　如是次第　　圣尊国土\u003cbr/\u003e\u003cbr/\u003e     其人著尘　　皆令悉遍　　若干之数\u003cbr/\u003e\u003cbr/\u003e     悉令周普　　世界众限　　有不可数\u003cbr/\u003e\u003cbr/\u003e     一切所有　　大圣国土　　诸所有尘\u003cbr/\u003e\u003cbr/\u003e     不可限量　　皆悉破碎　　令无有余\u003cbr/\u003e\u003cbr/\u003e     大圣至尊　　逝来如斯　　其佛安住\u003cbr/\u003e\u003cbr/\u003e     灭度已竟　　劫数如是　　无量亿千\u003cbr/\u003e\u003cbr/\u003e     若欲料限　　无能思议　　灭度已来\u003cbr/\u003e\u003cbr/\u003e     若干劫数　　彼时导师　　过久乃尔\u003cbr/\u003e\u003cbr/\u003e     诸弟子众　　及菩萨行　　如来之慧\u003cbr/\u003e\u003cbr/\u003e     巍巍如斯　　今佛悉念　　圣灭度来\u003cbr/\u003e\u003cbr/\u003e     比丘欲知　　佛之智慧　　圣明普达\u003cbr/\u003e\u003cbr/\u003e     等无有异　　佛皆觉了　　过无数劫\u003cbr/\u003e\u003cbr/\u003e     不计微妙　　无漏之谊\u003cbr/\u003e\u003cbr/\u003e     佛告诸比丘。其大通众慧如来正觉。寿四十四亿百千劫。以无上正真道。初升道场坐于树下。一劫默然至于二劫。不得正觉乃至十劫。而不兴起身不动摇。体不倾倚亦不自念。都无思想而向诸法。遂坐佛树降魔官属。当成正觉。忉利诸天子。化作大师子座。面四十里。佛坐其上。世尊坐定。诸梵天子普雨天华周四千里。自然风起吹放众华。散于佛上。佛在树下满十中劫。天华纷纷尽劫不绝。又四天王及诸天子。作众伎乐音如雷震。常以华香伎乐供养大圣。未曾休懈。佛告比丘。时世尊大通众慧乃至十劫。逮成无上正真之道。为最正觉至于灭度。供养不懈。其佛在家未舍国去。为太子时有十六子。端正殊好智慧难及。色像第一儒雅仁和。时十六国王子者。各各自有若干种乐。所居游观快不可言。种种显现。琴瑟伎乐亦不可量。见佛世尊成最正觉。时有自然大法音声。寻则弃国。舍转轮王位万民伎乐诸欲之娱。眷属围绕。及诸圣贤大响帝王百千之数。并不可计亿百千垓。群萌之类营从集会。往诣世尊所处道场。欲得稽首奉受佛教。群从佥然雍肃肃。稽首佛足绕佛三匝却住一面。以偈颂曰。\u003cbr/\u003e\u003cbr/\u003e     大通众慧　　极尊无上　　积累平等\u003cbr/\u003e\u003cbr/\u003e     无量亿数　　以上妙谊　　愍伤一切\u003cbr/\u003e\u003cbr/\u003e     所愿具足　　于是贤圣　　修勤苦行\u003cbr/\u003e\u003cbr/\u003e     竟十中劫　　专精一心　　处在一座\u003cbr/\u003e\u003cbr/\u003e     其身清净　　而不动摇　　烧诸苦患\u003cbr/\u003e\u003cbr/\u003e     如拔树根　　分别于心　　而志湛泊\u003cbr/\u003e\u003cbr/\u003e     未曾进退　　亦不倾倚　　无有增减\u003cbr/\u003e\u003cbr/\u003e     默然而应　　究竟寂定　　无有诸漏\u003cbr/\u003e\u003cbr/\u003e     现在吉祥　　常获大安　　无想著故\u003cbr/\u003e\u003cbr/\u003e     得尊佛道　　我等见之　　增智无畏\u003cbr/\u003e\u003cbr/\u003e     如是比类　　长益德义　　不计身命\u003cbr/\u003e\u003cbr/\u003e     皆断苦患　　积累忍辱　　不贪安乐\u003cbr/\u003e\u003cbr/\u003e     分别道慧　　不处恼痛　　号在间居\u003cbr/\u003e\u003cbr/\u003e     兴发精进　　其不笃信　　诸佛音声\u003cbr/\u003e\u003cbr/\u003e     长夜增益　　恶道之罪　　则失人身\u003cbr/\u003e\u003cbr/\u003e     堕落恶趣　　为一切世　　所见谤毁\u003cbr/\u003e\u003cbr/\u003e     今以逮见　　世之圣父　　其道最上\u003cbr/\u003e\u003cbr/\u003e     无有众漏　　于此世间　　而见救护\u003cbr/\u003e\u003cbr/\u003e     及诸过去　　大圣导师\u003cbr/\u003e\u003cbr/\u003e     佛告比丘。斯诸帝王及诸太子。太子兄弟年既幼少。嗟叹称誉大通众慧如来至尊等正觉。以此雅颂宣扬已竟。启劝世尊。愿说经法安住分别。多所安隐多所愍伤。饶益众生安诸天人。复以此偈。而赞颂曰。\u003cbr/\u003e\u003cbr/\u003e     惟愿大圣　　赞说经典　　开化众生\u003cbr/\u003e\u003cbr/\u003e     发起黎庶　　三界群萌　　悉共渴仰\u003cbr/\u003e\u003cbr/\u003e     使建道意　　皆令蒙度\u003cbr/\u003e\u003cbr/\u003e     诸佛普大圣　　百福法庄严\u003cbr/\u003e\u003cbr/\u003e     无极仙逮获　　慧则最尊妙\u003cbr/\u003e\u003cbr/\u003e     为诸天讲法　　及世间人民\u003cbr/\u003e\u003cbr/\u003e     度脱我等类　　普及诸群萌\u003cbr/\u003e\u003cbr/\u003e     应时彰现露　　如来之慧谊\u003cbr/\u003e\u003cbr/\u003e     犹如今于此　　显导上尊道\u003cbr/\u003e\u003cbr/\u003e     令诸群品类　　予等获此法\u003cbr/\u003e\u003cbr/\u003e     悉解于一切　　诸行慧本末\u003cbr/\u003e\u003cbr/\u003e     皆为分别说　　前世所行德\u003cbr/\u003e\u003cbr/\u003e     普见知黎庶　　心本所好乐\u003cbr/\u003e\u003cbr/\u003e     则为转法轮　　最胜无等伦\u003cbr/\u003e\u003cbr/\u003e     勉脱众生厄　　悉令至大道\u003cbr/\u003e\u003cbr/\u003e     佛告诸比丘。于时世尊大通众慧如来变化十方世界。各各五百亿百千佛土六反震动。光明普照无所不周。皆于一切诸佛境界。虚空大神若干种明。日月光耀远照无极。尊无等伦诸天宫殿馆宇之明。梵天往返自然威曜。其佛变现瑞应光明。皆覆蔽之悉令不现。天上世间晃昱晖曜。众生品类若生彼界。皆相见知各自说言。此间今日卒有人生。时于天上震动所现。靡不周遍。\u003cbr/\u003e\u003cbr/\u003e     尔时东方佛土边无限。亿百千梵天宫殿。自然为明威曜巍巍。诸梵自念。无数梵宫宫殿馆宇霍明。无所不接。有何瑞应而现斯变。于时五百世界诸亿百千大梵天众。各从宫殿云集而会。时于众中有大梵天号护群生。为诸梵天。而叹颂曰。\u003cbr/\u003e\u003cbr/\u003e     今日我等　　宫殿室宅　　诸贤当知\u003cbr/\u003e\u003cbr/\u003e     此大光明　　诸天最胜　　志所乐喜\u003cbr/\u003e\u003cbr/\u003e     以何因缘　　现此瑞应　　善哉当往\u003cbr/\u003e\u003cbr/\u003e     趣求斯谊　　时诸天子　　今日自兴\u003cbr/\u003e\u003cbr/\u003e     承何圣旨　　现神如是　　今所睹见\u003cbr/\u003e\u003cbr/\u003e     本未曾有　　亲近诸天　　为人中王\u003cbr/\u003e\u003cbr/\u003e     将无大圣　　兴出于世　　最妙光明\u003cbr/\u003e\u003cbr/\u003e     照于十方　　所变感动　　乃如是乎\u003cbr/\u003e\u003cbr/\u003e     佛告诸比丘。时五百世界亿百千垓梵天。悉共相和从东方来。遥见西方大通众慧如来正觉。处于道场在菩提树下坐师子床。诸天龙神阿须伦迦留罗真陀罗摩休勒人与非人。及十六子眷属围绕。适睹是已。悉共启劝欲令说经。即诣如来稽首于地。绕佛无数匝。执其莲华如大须弥。及散佛树。树高四十里。普已本土梵天宫殿。奉进世尊。惟愿哀愍纳受宫殿华土之供。以偈颂赞曰。\u003cbr/\u003e\u003cbr/\u003e     见佛无量　　得未曾有　　多所愍伤\u003cbr/\u003e\u003cbr/\u003e     兴出于世　　世尊所演　　如师子吼\u003cbr/\u003e\u003cbr/\u003e     则已将护　　十方黎庶　　我等经历\u003cbr/\u003e\u003cbr/\u003e     所从来处　　去此五百　　亿百千界\u003cbr/\u003e\u003cbr/\u003e     计诸世界　　若干之类　　皆弃宫殿\u003cbr/\u003e\u003cbr/\u003e     咸诣圣尊　　一切皆是　　宿命净德\u003cbr/\u003e\u003cbr/\u003e     若干丽妙　　诸宝宫殿　　惟加临眄\u003cbr/\u003e\u003cbr/\u003e     而居其中　　愿发大哀　　愍伤受之\u003cbr/\u003e\u003cbr/\u003e     佛告诸比丘。时大梵天众面赞叹佛五百人俱白世尊曰。愿转法轮演大圣典。勉济群黎使获灭度。时五百梵天亿百千众。合一音声。而叹颂曰。\u003cbr/\u003e\u003cbr/\u003e     世尊愿说经　　两足上分别\u003cbr/\u003e\u003cbr/\u003e     当现慈心力　　度众勤苦患\u003cbr/\u003e\u003cbr/\u003e     佛告诸比丘。于时世尊。见诸梵天所上宫殿。默然受之。尔时东南方去是五百亿百千世界诸梵天众。各各自从宫殿皆见光明。晃晃铄铄无不周接。怪未曾有悉俱集会。于众会中有大梵天。号最慈哀。为诸梵天而叹颂曰。\u003cbr/\u003e\u003cbr/\u003e     诸大天当知　　此则本瑞应\u003cbr/\u003e\u003cbr/\u003e     宫殿悉感动　　最有大名闻\u003cbr/\u003e\u003cbr/\u003e     有德诸天子　　人人云集此\u003cbr/\u003e\u003cbr/\u003e     则是其威神　　令宫殿巍巍\u003cbr/\u003e\u003cbr/\u003e     今佛兴于世　　两足之中尊\u003cbr/\u003e\u003cbr/\u003e     所以令馆宇　　现光明如是\u003cbr/\u003e\u003cbr/\u003e     吾等当往质　　斯事不可妄\u003cbr/\u003e\u003cbr/\u003e     从昔至于今　　睹瑞无若兹\u003cbr/\u003e\u003cbr/\u003e     四方有光明　　至于亿国土\u003cbr/\u003e\u003cbr/\u003e     今有定至诚　　佛当成于世\u003cbr/\u003e\u003cbr/\u003e     佛告诸比丘。时五百亿百千梵天。各从宫殿骆驿四出。以诸天华如须弥山。诣西北角。遥见如来大通圣慧处于道场于佛树下坐师子座。诸天龙神阿须伦迦留罗真陀罗摩休勒眷属围绕。而为说经法。适见佛已寻时即往。稽首于地绕无数匝。手执大华而散佛上。时大梵天及诸眷属。以颂赞曰。\u003cbr/\u003e\u003cbr/\u003e     礼无等伦　　则为大仙　　天中之天\u003cbr/\u003e\u003cbr/\u003e     声如哀鸾　　唱导普护　　诸天人民\u003cbr/\u003e\u003cbr/\u003e     愿稽首礼　　愍伤世俗　　得未曾有\u003cbr/\u003e\u003cbr/\u003e     在在难值　　久思光颜　　今日乃见\u003cbr/\u003e\u003cbr/\u003e     本于百劫　　积德解空　　八十亿佛\u003cbr/\u003e\u003cbr/\u003e     寿如尘劫　　又人中尊　　分别空慧\u003cbr/\u003e\u003cbr/\u003e     而常讲说　　善权方便　　诸天群臣\u003cbr/\u003e\u003cbr/\u003e     人民得觐　　具足亿垓　　八十之数\u003cbr/\u003e\u003cbr/\u003e     其眼彻见　　在所救济　　多所拥护\u003cbr/\u003e\u003cbr/\u003e     于佛道法　　故出于世　　愍伤众庶\u003cbr/\u003e\u003cbr/\u003e     我等福会　　甚难值遇\u003cbr/\u003e\u003cbr/\u003e     佛告诸比丘。无数亿千梵天之众。劝发世尊愿转法轮。演出典谊散告群生。救脱三界令获安隐。\u003cbr/\u003e\u003cbr/\u003e     尔时诸梵天悉俱等心。同声赞曰。\u003cbr/\u003e\u003cbr/\u003e     最上大人　　愿转法轮　　惟讲经典\u003cbr/\u003e\u003cbr/\u003e     为十方人　　度脱群萌　　苦恼之患\u003cbr/\u003e\u003cbr/\u003e     令一切人　　喜踊亘然　　其有闻者\u003cbr/\u003e\u003cbr/\u003e     得成佛道　　诸天人民　　咸蒙安隐\u003cbr/\u003e\u003cbr/\u003e     阿须伦身　　当复减损　　施于忍辱\u003cbr/\u003e\u003cbr/\u003e     安隐之事\u003cbr/\u003e\u003cbr/\u003e     佛告诸比丘。大通众慧如来默然可之。南方西方亿百千垓诸佛世界。诸大梵天宫殿馆宇悉为普明。弈弈煌煌靡不周达。时诸梵天。自见宫殿威变煜爚。怪未曾有悉俱集会。各自念言。我等宫殿何乃如之。于其众中有大梵天。名曰善法。独叹颂曰。\u003cbr/\u003e\u003cbr/\u003e     大圣而兴　　所举不妄　　一切宫殿\u003cbr/\u003e\u003cbr/\u003e     威光重照　　有此瑞应　　现于世间\u003cbr/\u003e\u003cbr/\u003e     善哉行求　　如斯奥谊　　过去无数\u003cbr/\u003e\u003cbr/\u003e     亿千诸劫　　未曾睹见　　如是感动\u003cbr/\u003e\u003cbr/\u003e     将以如来　　出现于世　　令诸天子\u003cbr/\u003e\u003cbr/\u003e     自然来会\u003cbr/\u003e\u003cbr/\u003e     佛告诸比丘。时五百百千亿诸梵天人。从其所处。遥见大华如须弥山。各手执持众供养具行诣北方。瞻觐如来大通众慧佛处于道场坐树下师子座上。与无央数诸天龙神阿须伦迦留罗真陀罗摩休勒眷属围绕。讲说经法。即诣佛所稽首于地绕无数匝。手执大华如须弥山。供养散佛。寻以宫殿奉上世尊。惟愿愍伤受而处之。时诸梵天等心同声。而叹颂曰。\u003cbr/\u003e\u003cbr/\u003e     诸佛现世　　甚难得值　　久不瞻睹\u003cbr/\u003e\u003cbr/\u003e     今日乃觐　　侥幸来至　　蠲除爱欲\u003cbr/\u003e\u003cbr/\u003e     具足充满　　于三千刹　　诸大导师\u003cbr/\u003e\u003cbr/\u003e     饱满饥虚\u003cbr/\u003e\u003cbr/\u003e     古来至今　　未曾见闻　　如灵瑞华\u003cbr/\u003e\u003cbr/\u003e     鲜可遭值　　道慧难遇　　时时乃有\u003cbr/\u003e\u003cbr/\u003e     我等宫殿　　雅丽无量　　承佛威神\u003cbr/\u003e\u003cbr/\u003e     而得获此　　唯垂大哀　　纳受所进\u003cbr/\u003e\u003cbr/\u003e     愿处其中　　显现道因\u003cbr/\u003e\u003cbr/\u003e     时诸梵天劝请世尊。惟转法轮分别经典。令诸天神沙门梵志。多所愍伤普安一切。天上世间悉当蒙恩。于是梵天与群侍俱。等心同声。而叹颂曰。\u003cbr/\u003e\u003cbr/\u003e     幸愿世尊　　广演经典　　加哀当转\u003cbr/\u003e\u003cbr/\u003e     大圣法轮　　讲若干法　　声若雷震\u003cbr/\u003e\u003cbr/\u003e     惟愿愍伤　　吹大法螺　　以大经典\u003cbr/\u003e\u003cbr/\u003e     雨于世界　　分别善教　　微妙之诲\u003cbr/\u003e\u003cbr/\u003e     我等劝助　　愿讲道慧　　开度众生\u003cbr/\u003e\u003cbr/\u003e     亿百千垓\u003cbr/\u003e\u003cbr/\u003e     西南方西北方东北方。各各如是。无数梵天不可计限。上方下方各各如是。自在宫殿。睹见光明靡不周接。怪之未有。各从斯去。五百亿百千世界诸梵天众。各舍宫殿来诣佛所。有大梵天名曰妙识。即叹偈曰。\u003cbr/\u003e\u003cbr/\u003e     善哉愿诸佛　　世吼获圣明\u003cbr/\u003e\u003cbr/\u003e     为三界众生　　开示正觉乘\u003cbr/\u003e\u003cbr/\u003e     普为世间眼　　达见于十方\u003cbr/\u003e\u003cbr/\u003e     开通甘露门　　度脱无数人\u003cbr/\u003e\u003cbr/\u003e     乃昔往古世　　人中尊变现\u003cbr/\u003e\u003cbr/\u003e     空无思想念　　使现于十方　　长益乐地狱　　好喜畜生处\u003cbr/\u003e\u003cbr/\u003e     后生堕饿鬼　　亿数难思议\u003cbr/\u003e\u003cbr/\u003e     亡失于天身　　寿终堕恶趣\u003cbr/\u003e\u003cbr/\u003e     若得听佛法　　进获平等道\u003cbr/\u003e\u003cbr/\u003e     志行趣佛慧　　将护众黎庶\u003cbr/\u003e\u003cbr/\u003e     皆得归安隐　　不失快乐想\u003cbr/\u003e\u003cbr/\u003e     常不行佛道　　不处于正法\u003cbr/\u003e\u003cbr/\u003e     违无量圣教　　即堕于恶趣\u003cbr/\u003e\u003cbr/\u003e     睹见世光明　　以善故来至\u003cbr/\u003e\u003cbr/\u003e     发一切众生　　而行于慈哀\u003cbr/\u003e\u003cbr/\u003e     逮见于世尊　　解空慧无漏\u003cbr/\u003e\u003cbr/\u003e     诸天及世间　　于斯悉劝助\u003cbr/\u003e\u003cbr/\u003e     宫殿妙无量　　犹如威神德\u003cbr/\u003e\u003cbr/\u003e     普施明月珠　　大导师愿受\u003cbr/\u003e\u003cbr/\u003e     人尊愿受供　　愍伤幸宫殿\u003cbr/\u003e\u003cbr/\u003e     令此群品类　　逮得无上道\u003cbr/\u003e\u003cbr/\u003e     佛告诸比丘。于时五百百千亿大梵天众。赞叹佛已。启劝令佛转大法轮。开度十方安隐世人。复叹颂曰。\u003cbr/\u003e\u003cbr/\u003e     思愿讲说　　无上法轮　　惟雷法鼓\u003cbr/\u003e\u003cbr/\u003e     尊妙法音　　度脱众生　　勤苦之患\u003cbr/\u003e\u003cbr/\u003e     加哀示现　　无为大道　　我等劝助\u003cbr/\u003e\u003cbr/\u003e     唯圣说法　　救护余类　　及世间人\u003cbr/\u003e\u003cbr/\u003e     音声柔软　　敷扬美响　　亿百千劫\u003cbr/\u003e\u003cbr/\u003e     积累德行","cnt":0,"sort":6629684,"author":"竺法护","prev":"6629683.html","next":"6629685.html","book_title":"正法华经","updateTimeFmt":"2024-03-28 17:25:38","category":"都市小说"}