{"id":0,"code":"6629685.html","title":"第11章","latest_chapter_name":"正文 第25章","xiao_shuo_code":"9224","content":"\u003cbr/\u003e\u003cbr/\u003e    佛告诸比丘。大通众慧如来。尔时见十方无央数百千亿众生劝请说法。及十六子国王太子。转大法轮三转十二事。开化发起沙门梵志诸天龙神众魔梵天及世人民。为说苦本是为苦谛。至习尽道由是尽苦。苦尽至道十二缘起具足分别。从痴致行。从行致识。从识致名色。从名色致六入。从六入致习。从习致痛。从痛致爱。从爱致受。从受致有。从有致生。从生致老病死忧苦大患。又告比丘。大通众慧如来三说经法。须臾之顷分别此谊。令十六亿百千垓众漏尽意解。逮得六通三达之智。无央数人皆得度脱。如是至三。第四说经。江河沙等亿百千垓群生听经。一一皆获漏尽意解。诸声闻众不可称计。\u003cbr/\u003e\u003cbr/\u003e     尔时十六国王太子以家之信出家为道。皆为沙弥。聪明智慧多有方便。以曾供养亿百千佛。造立众行。求无上正真道。俱白佛言。今大会声闻众。无央数亿百千人。有大神足已具成就。惟为我等。讲演无上正真道谊。愿弘慧见指示其处。当从如来学大圣教。以共劝进观察其本。于时世尊。悉见幼童国王太子心之所念。则为国王及诸眷属讲说经法。八十亿百千垓人皆作沙门。于时彼佛观诸沙门心之本原。为二万劫说正法华方等经典菩萨所行一切佛护。皆已周遍。四部众会普等无异。十六幼童沙弥兄弟。闻佛所说悉共受持。讽诵讲赞。其佛授决。当得无上正真之道。说是经已声闻欢喜。十六沙弥无数亿百千垓诸菩萨众皆得本志。彼佛说是。于八万劫未曾休懈。说斯经已。即入静室精思闲定。四十万劫三昧正受。\u003cbr/\u003e\u003cbr/\u003e     尔时十六王子为沙弥者。行菩萨道本是佛子。睹见世尊独处闲居。各各豫严法座。欲用敷演广彼法谊。于时都会八万四千劫分别说经。一一菩萨化度六十万江河沙亿百千垓。处于无上正真道。皆立大乘。其大通众慧如来八十四万劫。乃从三昧兴就法座。普告一切诸比丘众。十六王子所建功德难及无量。至未曾有智慧巍巍。则以供养无数亿百千诸佛。众行具足普受圣慧。入于道明合集佛智。诸比丘众皆当稽首。恭敬自归十六仁贤。数数莫懈。其志声闻缘觉乘。已得声闻缘觉之路。若行菩萨及成就者。其新发意皆当付此。诸族姓子。听所说经不拒逆者。皆当逮得无上正真之道成佛圣慧。诸族姓子顺世尊教。以是正法数数分别为一切说。其十六子具菩萨乘。一一开化六十江河沙等人。所生之处常共俱会。亦复普说听正法谊。各各值见四十亿百千诸佛世尊。或当复更见诸佛者。今我班宣四辈。\u003cbr/\u003e\u003cbr/\u003e     佛言欲知尔时十六国王子乎。答曰不及也。佛言。今皆成无上正真之道。今悉现在处于十方说法救护。无数亿百千垓兆载声闻众。不可称计菩萨东方现在甚乐世界。有二佛号无怒山岗如来至真等正觉。东南方现在二佛。号师子响师子幢如来。南方现在二佛。号一住常灭度如来。西南方现在二佛。号帝幢梵幢如来。西方现在二佛。号无量寿超度因缘如来。西北方现在二佛。号栴檀神通山藏念如来。北方现在二佛。号乐雨雨音王如来。东北方现在二佛。号除世惧。今吾能仁。于忍世界。得成如来至真等正觉。合十六尊。\u003cbr/\u003e\u003cbr/\u003e     又告比丘。吾等十六为沙弥时。在彼佛世讲说经法。众生听受。一一菩萨开化无量诸江河沙亿百千垓。发无上正真道者。今得成就为菩萨道。住声闻地者。渐当诱进无上大道。稍稍当成最正觉。所以者何。如来之慧难限难计。不可逮及为若此也。又告比丘。何所是乎。吾为菩萨时。开化无量亿百千垓江河沙等。听闻咨受诸通慧者。当来末世。或有发意。学弟子乘。成为声闻。后不肯听受菩萨之教。不解佛慧不行菩萨。一切志在无为之想。谓当灭度。甫当往至他佛世界。顺殊异行生异佛国。当求道慧志听启受。尔乃解知如来之法。有一灭度无有二乘也。皆是如来善权方便说三乘耳。如来正觉灭度之时。若有供养以清净行。信乐妙言趣于经典。一心定意为大禅思。当知尔时观于如来。皆普合会诸菩萨众。会诸声闻听受此法。尔乃睹见世间佛道。无二灭度也。如来正觉善权说耳。其乐下劣小乘行者。则自亡失远乎人种。不解人本为欲所缚。如来灭度时。若有闻说欢喜信者。佛恩所护。\u003cbr/\u003e\u003cbr/\u003e     假喻旷野五百里路。迥绝无人亦无国君。有一导师聪慧明达。方策密谋隐知远近。将众贾人欲度悬迥。皆俱疲怠不能自前。各思恋曰。予等安处圣兴之土。本国平雅有君长师父。今来远涉极不任进。宁可共还免离苦难。导师愍之。发来求宝中路而悔。设权方便于大旷野。度四千里若八千里。以神足力化作大城。告众商人无怀废退。大国已至可住休息。随意所欲饭食自恣。欲得大宝于此索之。又告比丘。商人见城人民兴盛。快乐无极怪未曾有。离苦获安喜用自慰。无复忧恐饥乏之患。自谓无为如得灭度。停止有日隐知欲厌。即没化城令无处所。告众贾曰。速当转进到大宝地。吾见汝等行疲心惧。故现此城。\u003cbr/\u003e\u003cbr/\u003e     又告比丘。如来如是。为人等伦唱道经谊。睹见生死长久艰难虚乏之患。现于三乘。禅定一心使得灭度。又佛从本说有一乘。闻佛讲法不受道慧。若患厌者谓当积行甚为勤苦。如来悉见其心所念志疲懈想。为现声闻缘觉易得。犹如无导化作大城。人民饶裕商者晏息。视如厌玩没之不现。为众商人说幻化城。其导师者谓如来也。大旷野者谓五道生死。众商贾人谓诸学者。将行求宝谓说道慧菩萨行法。中路厌玩不肯进者。谓佛难得累劫积功不可卒成。诱以声闻缘觉易办。化作城者谓罗汉泥洹。没城不现谓临灭度。佛在前立劝发无上正真道意。其罗汉事限碍非真不至大道。若至他方与佛相见。得不退转无所从生。乃为大宝究竟之事。佛语诸比丘。如来说法尔等闻之。谓悉备足。不知所作尚未成办。又如来慧普见世间一切人心。示现泥洹。如来至真等正觉。善权方便说有三乘。尔时世尊欲重解谊。说斯颂曰。\u003cbr/\u003e\u003cbr/\u003e     昔有大通　　众慧导师　　适坐道场\u003cbr/\u003e\u003cbr/\u003e     于佛树下　　其佛定处　　具十中劫\u003cbr/\u003e\u003cbr/\u003e     尚未得成　　究竟道谊　　诸天龙神\u003cbr/\u003e\u003cbr/\u003e     阿须伦等　　普发精进　　供养最胜\u003cbr/\u003e\u003cbr/\u003e     雨诸天华　　纷纷如降　　用散等觉\u003cbr/\u003e\u003cbr/\u003e     人中之导　　于虚空中　　畅发雷震\u003cbr/\u003e\u003cbr/\u003e     而以进贡　　上尊大圣　　最胜在彼\u003cbr/\u003e\u003cbr/\u003e     行甚勤苦　　所行久长　　成无上道\u003cbr/\u003e\u003cbr/\u003e     专精思惟　　于十中劫　　乃成正觉\u003cbr/\u003e\u003cbr/\u003e     大通众慧　　诸天人民　　亿百千垓\u003cbr/\u003e\u003cbr/\u003e     一切众生　　欢喜踊跃　　彼佛本有\u003cbr/\u003e\u003cbr/\u003e     诸子十六　　皆顺禀受　　人中道化\u003cbr/\u003e\u003cbr/\u003e     众庶之类　　亿百千垓　　眷属围绕\u003cbr/\u003e\u003cbr/\u003e     造两足尊　　前稽首礼　　师长圣尊\u003cbr/\u003e\u003cbr/\u003e     殷勤启谏　　愿说经典　　勇猛师子\u003cbr/\u003e\u003cbr/\u003e     讲未闻者　　饱满我等　　及世人民\u003cbr/\u003e\u003cbr/\u003e     十六荒域　　及此世界　　久远空墟\u003cbr/\u003e\u003cbr/\u003e     大圣乃兴　　梵天宫殿　　亘然大明\u003cbr/\u003e\u003cbr/\u003e     现众瑞应　　悉分别说　　东方世界\u003cbr/\u003e\u003cbr/\u003e     亿百千垓　　五百国土　　自然震动\u003cbr/\u003e\u003cbr/\u003e     彼有大梵　　自处其宫　　威神功德\u003cbr/\u003e\u003cbr/\u003e     巍巍最上　　于时睹见　　此本瑞应\u003cbr/\u003e\u003cbr/\u003e     寻即造诣　　愍伤俗者　　则以天华\u003cbr/\u003e\u003cbr/\u003e     供散大仁　　皆用宫殿　　奉上世尊\u003cbr/\u003e\u003cbr/\u003e     鼓乐弦歌　　赞佛功德　　劝谏正导\u003cbr/\u003e\u003cbr/\u003e     令转法轮　　时人中尊　　默然受之\u003cbr/\u003e\u003cbr/\u003e     寻为如应　　解说经法　　南方西方\u003cbr/\u003e\u003cbr/\u003e     北方世界　　上方下方　　四隅境域\u003cbr/\u003e\u003cbr/\u003e     亿千垓众　　梵天悉来　　各献所珍\u003cbr/\u003e\u003cbr/\u003e     以为供养　　又复下方　　诸界梵天\u003cbr/\u003e\u003cbr/\u003e     普亦如是　　等无有异　　皆以宫殿\u003cbr/\u003e\u003cbr/\u003e     奉上大圣　　嗟叹如来　　悉共劝助\u003cbr/\u003e\u003cbr/\u003e     愿转法轮　　光阐心目　　无数亿劫\u003cbr/\u003e\u003cbr/\u003e     难得值遇　　惟垂示现　　往古根力\u003cbr/\u003e\u003cbr/\u003e     加哀开[門@為]　　甘露法门　　普等法眼\u003cbr/\u003e\u003cbr/\u003e     分别慧谊　　宣扬群典　　若干品类\u003cbr/\u003e\u003cbr/\u003e     时佛为说　　遍示四谛　　一切具解\u003cbr/\u003e\u003cbr/\u003e     十二因缘　　为显无黠　　令得眼目\u003cbr/\u003e\u003cbr/\u003e     讲说生死　　忧苦空患　　一切世间\u003cbr/\u003e\u003cbr/\u003e     悉从生有　　当知因是　　致于终没\u003cbr/\u003e\u003cbr/\u003e     如来适说　　是法欲竟　　若干种类\u003cbr/\u003e\u003cbr/\u003e     无央数人　　八十亿垓　　众生之俦\u003cbr/\u003e\u003cbr/\u003e     于时听者　　住声闻乘　　何况余方\u003cbr/\u003e\u003cbr/\u003e     立第一地　　彼时最胜　　所说经法\u003cbr/\u003e\u003cbr/\u003e     如江河沙　　黎庶清净　　都卢志于\u003cbr/\u003e\u003cbr/\u003e     声闻之行　　导师圣众　　计数若兹\u003cbr/\u003e\u003cbr/\u003e     一切共算　　不能称限　　众等品类\u003cbr/\u003e\u003cbr/\u003e     一一如是　　皆悉若斯　　立大上慧\u003cbr/\u003e\u003cbr/\u003e     于时至尊　　十六圣子　　等俱学者\u003cbr/\u003e\u003cbr/\u003e     齐共同心　　一切出家　　咸为沙弥\u003cbr/\u003e\u003cbr/\u003e     而悉分别　　佛方等经　　吾等当成\u003cbr/\u003e\u003cbr/\u003e     世之明父　　汝党如是　　皆得上慧\u003cbr/\u003e\u003cbr/\u003e     斯诸众生　　悉令如此\u003cbr/\u003e\u003cbr/\u003e     又如世尊　　为法之眼　　最胜至诚\u003cbr/\u003e\u003cbr/\u003e     见人心本　　幼少为童　　常行平等\u003cbr/\u003e\u003cbr/\u003e     而为众生　　说上尊道　　亿百千垓\u003cbr/\u003e\u003cbr/\u003e     无底譬喻　　示现因缘　　寻获报应\u003cbr/\u003e\u003cbr/\u003e     分别所兴　　诸通敏慧　　如诸菩萨\u003cbr/\u003e\u003cbr/\u003e     所当造行　　于时大圣　　为现真谛\u003cbr/\u003e\u003cbr/\u003e     显扬宣布　　斯正法华　　普雨讲说\u003cbr/\u003e\u003cbr/\u003e     大方等经　　若干千颂　　不可思念\u003cbr/\u003e\u003cbr/\u003e     无能限量　　如江河沙　　于时适说\u003cbr/\u003e\u003cbr/\u003e     斯之经典　　则入静室　　三昧等观\u003cbr/\u003e\u003cbr/\u003e     八十四万　　劫中澹然　　世雄尊师\u003cbr/\u003e\u003cbr/\u003e     定意如斯　　时诸沙弥　　觐瞻大圣\u003cbr/\u003e\u003cbr/\u003e     在于静室　　而不出游　　开化人民\u003cbr/\u003e\u003cbr/\u003e     无数亿千　　觉了禅定　　清净无漏\u003cbr/\u003e\u003cbr/\u003e     第一始设　　于大法座　　宣扬说此\u003cbr/\u003e\u003cbr/\u003e     仁贤经典　　于安住教　　流布佛化\u003cbr/\u003e\u003cbr/\u003e     如是比像　　所造弘广　　于江河沙\u003cbr/\u003e\u003cbr/\u003e     不可称限　　亿百千数　　皆听启受\u003cbr/\u003e\u003cbr/\u003e     安住之子　　一一开导　　算诸黎庶\u003cbr/\u003e\u003cbr/\u003e     无能限量　　于时最胜　　灭度之后\u003cbr/\u003e\u003cbr/\u003e     悉得觐于　　四十亿佛　　彼诸学士\u003cbr/\u003e\u003cbr/\u003e     适闻斯名　　便即供养　　两足之尊\u003cbr/\u003e\u003cbr/\u003e     有四事行　　离垢为贵　　悉得佛道\u003cbr/\u003e\u003cbr/\u003e     现在十方　　斯十六童　　皆是佛子\u003cbr/\u003e\u003cbr/\u003e     普在八方　　敷弘道谊　　于彼所说\u003cbr/\u003e\u003cbr/\u003e     及听受者　　是诸声闻　　悉佛弟子\u003cbr/\u003e\u003cbr/\u003e     步步各各　　若干色像　　今当亲近\u003cbr/\u003e\u003cbr/\u003e     发大道意　　吾身尔时　　寤不觉者\u003cbr/\u003e\u003cbr/\u003e     皆令一切　　咸得听受　　尔诸贤者\u003cbr/\u003e\u003cbr/\u003e     号声闻子　　善权方便　　示诸人道\u003cbr/\u003e\u003cbr/\u003e     吾前世时　　报应如斯　　应所说法\u003cbr/\u003e\u003cbr/\u003e     是其因缘　　假使不忍　　修尊佛道\u003cbr/\u003e\u003cbr/\u003e     比丘当知　　魔所娆因　　随其本性\u003cbr/\u003e\u003cbr/\u003e     凶弊纵恣　　志不奉行　　不乐空慧\u003cbr/\u003e\u003cbr/\u003e     无数百世　　渴不值水　　又当愚騃\u003cbr/\u003e\u003cbr/\u003e     常处恐惧　　无数丈夫　　百千之众\u003cbr/\u003e\u003cbr/\u003e     发迹而行　　欲度旷野　　又睹旷野\u003cbr/\u003e\u003cbr/\u003e     殊迥艰难　　其里计数　　五百逾旬\u003cbr/\u003e\u003cbr/\u003e     有一大人　　贤圣明哲　　导师开化\u003cbr/\u003e\u003cbr/\u003e     心无所畏　　为彼贾人　　导示径路\u003cbr/\u003e\u003cbr/\u003e     旷野悬邈　　多有艰恐　　无数亿人\u003cbr/\u003e\u003cbr/\u003e     创碍羸惫　　各对导师　　而自诉讼\u003cbr/\u003e\u003cbr/\u003e     吾等疲弊　　不能进前　　徒类今日\u003cbr/\u003e\u003cbr/\u003e     欲退还归　　导师聪明　　为方便父\u003cbr/\u003e\u003cbr/\u003e     谆谆宣喻　　诱诲委曲　　矜怜闇塞\u003cbr/\u003e\u003cbr/\u003e     欲弃宝退　　坏败本计　　中路规还\u003cbr/\u003e\u003cbr/\u003e     吾今宁可　　设神足力　　化造立作\u003cbr/\u003e\u003cbr/\u003e     广大城郭　　严庄若干　　亿千人民\u003cbr/\u003e\u003cbr/\u003e     而立房室　　令微妙好　　又当复化\u003cbr/\u003e\u003cbr/\u003e     大江流河　　苑园浴池　　华实滋茂\u003cbr/\u003e\u003cbr/\u003e     台馆殿宇　　墙垣绮[女*（替-曰+貝）]　　男女若干\u003cbr/\u003e\u003cbr/\u003e     巨亿百千　　诱恤勉励　　使不恐惧\u003cbr/\u003e\u003cbr/\u003e     各自侥庆　　欢喜悦豫　　今日得至\u003cbr/\u003e\u003cbr/\u003e     于此大城　　入市所娱　　所欲之具\u003cbr/\u003e\u003cbr/\u003e     心怀忻然　　如得灭度　　尔等及吾\u003cbr/\u003e\u003cbr/\u003e     诸难以除　　以亲亲故　　欢悦所安\u003cbr/\u003e\u003cbr/\u003e     今日一切　　恣所施为　　从己所乐\u003cbr/\u003e\u003cbr/\u003e     周遍观采　　与卿同心　　故郑重说\u003cbr/\u003e\u003cbr/\u003e     悉来聚集　　听闻所说　　吾以神足\u003cbr/\u003e\u003cbr/\u003e     化作大城　　吾时观察　　枯燥荆棘\u003cbr/\u003e\u003cbr/\u003e     每惧仁等　　创楚悔还　　即设善权\u003cbr/\u003e\u003cbr/\u003e     化现众诸　　且宜精志　　顺路进前\u003cbr/\u003e\u003cbr/\u003e     佛告比丘　　吾亦如是　　见无央数\u003cbr/\u003e\u003cbr/\u003e     亿千众生　　患厌勤苦　　周旋迷惑\u003cbr/\u003e\u003cbr/\u003e     以方便教　　而开导之　　故佛念斯\u003cbr/\u003e\u003cbr/\u003e     如是利谊　　厌于佛道　　不得灭度\u003cbr/\u003e\u003cbr/\u003e     一切道父　　而觉了之　　贤等事办\u003cbr/\u003e\u003cbr/\u003e     今得罗汉　　故劝助立　　住斯德报\u003cbr/\u003e\u003cbr/\u003e     偶察诸贤　　得至罗汉　　汝等一切\u003cbr/\u003e\u003cbr/\u003e     皆弃众苦　　一切众会　　乃演斯法\u003cbr/\u003e\u003cbr/\u003e     诸佛大圣　　善权方便　　讲说佛教\u003cbr/\u003e\u003cbr/\u003e     大仙救护　　其乘有一　　未曾有二\u003cbr/\u003e\u003cbr/\u003e     休息尔等　　故分别说　　由是教化\u003cbr/\u003e\u003cbr/\u003e     此诸比丘　　当兴精进　　第一英妙\u003cbr/\u003e\u003cbr/\u003e     诸仁当志　　一切敏慧　　菩萨典法\u003cbr/\u003e\u003cbr/\u003e     无有灭度　　我常发求　　成诸通慧\u003cbr/\u003e\u003cbr/\u003e     得达十方　　最胜之法　　颜貌殊妙\u003cbr/\u003e\u003cbr/\u003e     相三十二　　当得佛道　　乃应灭度\u003cbr/\u003e\u003cbr/\u003e     诸大导师　　说法如是　　且令休息\u003cbr/\u003e\u003cbr/\u003e     自谓灭度　　适得休息　　言获无为\u003cbr/\u003e\u003cbr/\u003e     缘是之故　　畅诸通慧","cnt":0,"sort":6629685,"author":"竺法护","prev":"6629684.html","next":"6629686.html","book_title":"正法华经","updateTimeFmt":"2024-03-28 17:25:38","category":"都市小说"}