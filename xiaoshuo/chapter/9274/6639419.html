{"id":0,"code":"6639419.html","title":"第6章 (6)","latest_chapter_name":"正文 第47章 (47)","xiao_shuo_code":"9274","content":"\u003cbr/\u003e\u003cbr/\u003e    由汝无始至于今生认贼为子。失汝元常。故受轮转　此之妄想。能损法身。能伤慧命。功德法财由之丧失。名之为贼。迷而不识。认为真常。将谓嫡生。欲期嗣世。反遭破丧。历劫贫穷。故失元常。受轮转也。故下文云。睧扰扰相以为心性。一迷为心。决定惑为色身之内。不知色身外洎山河虚空大地咸是妙明真心中物弃之大海。唯认浮沤。迷中倍人。真可怜愍　二显示真心者。真心之体本周法界。非妄非真。绝言离相。能摄一切世间出世间法。然具三大。通二门。若约真如门显此心者。则亡因果。绝染净。口谈辞丧。心缘虑亡。无法可破。无法可会。此则唯显体大义也。若就生灭门显此心者。则彰染净。明体用。显真妄。论因果。有修有证。或破或会。如斯显示。皆为随顺入于真如。真如之体即一心也。一心真如及生灭相无二无别。即三明一。即一论三。故得治生产业皆与实相不相违背。已界佛界众生亦然。今之所显真心相者。依生灭门破妄显也。然破会之相。诸经论中具有此二。盖随执心轻重。根有利钝。乘有顿渐。教分权实。若执重根钝。理须破斥。若药弗瞑眩厥疾弗瘳。若根性调柔妄情轻薄。指相即性。一切皆如。犹良马见鞭影动即正。今经先破。后会。俾轻重二执皆尽。利钝两根俱入。如此段经。即明心能生法自性元常。不同前尘分别影事。但随境转体是无常。下经又明。见与见缘。本无所有。元是菩提妙净明体。又云。生灭去来本如来藏。此则先令明识真妄。后令了妄即真。洎乎开悟无妄可了。即云皆即菩提妙明元心。维摩法华皆有此意。如调马善医适时御物。在座根性既殊。说者理须兼二。如来善巧。妙达时机。文二。一阿难伸疑二。一别叙疑三。一发心修行疑\u003cbr/\u003e\u003cbr/\u003e     阿难白佛言。世尊。我佛宠弟。心爱佛故。令我出家。我心何独供养如来。乃至遍历恒沙国土。承事诸佛及善知识。发大勇猛。行诸一切难行法事。皆用此心　起意修行。亲近善友。即是发菩提心。如来常教令发此心。今复何故说为非心。故叙为难。淮涅槃经。发菩提心不是佛性。师子吼云。若一切众生先有佛性。何故复有初发菩提心者。佛言。菩提之心。实非佛性。是无常故。乃至虽念念灭。相续不断。名为修道。犹如灯焰。虽念念灭亦能破暗。菩提之心亦复如是。今经欲明如来藏心常住真性。即是涅槃正因佛性。发菩提心乃是缘了。体是无常。是故阿难同师子吼。以缘了性。难正因性。此则不辨三因常无常义。妄以为难也　二谤法退善疑\u003cbr/\u003e\u003cbr/\u003e     纵令谤法。永退善根。亦因此心　依之修行。能成佛道。因之谤法。永作阐提。佛说非心。诚为难信　三无心土木疑\u003cbr/\u003e\u003cbr/\u003e     若此发明不是心者。我乃无心。同诸土木　土木不能了知。不能修谤。为无此心。此若非心。土木何异　二总结请\u003cbr/\u003e\u003cbr/\u003e     离此觉知更无所有。云何如来说此非心。我实惊怖。兼此大众无不疑惑。唯垂大悲开示未悟　不了正因体遍通情无情。但执修谤之心。便见土木无性。洎被呵责此非汝心。由不早辨。遂至惊怖。然阿难岂谓不知。直为末世多作此计。用妄心即是佛心。惑者既群。卒难领悟。故再三疑难。请为开示也　二如来正显二。一约现法随缘以显心\u003cbr/\u003e\u003cbr/\u003e     尔时世尊。开示阿难及诸大众。欲令心入无生法忍。于师子座。摩阿难顶。而告之言　摩顶安慰也。阿难疑问。将谓无心。今若开示。必知体遍。冥合此理。了法无生。印可决定。名无生忍。得此忍时。通达一切法门。成就一切佛法。此非小缘。故佛安慰。警动其意。是故摩顶也\u003cbr/\u003e\u003cbr/\u003e     如来常说。诸法所生唯心所现。一切因果世界微尘因心成体　总标色心。故云诸法。无别生处。故曰唯心。此法生起。谓由真如不守自性为因。无始妄想熏习为缘。因缘和合。成梨耶识。从此变生根身种子器世间等。如水起波。如镜现像。故云唯心所现。一切因果者。别举正报。圣凡总该。故云一切世界微尘。别指依报。一切之言亦通此转。既由真心随缘所现。亦依真心以为自体。如像不离镜波不离水。如下文云。我常说言。色心诸缘及心所使诸所缘法。唯心所现。外洎山河虚空大地。咸是妙明真心中物。故云因心成体　二约自性不变以显心二。一举况\u003cbr/\u003e\u003cbr/\u003e     阿难。若诸世界一切所有。其中乃至草叶缕结。诘其根元。咸有体性。纵令虚空。亦有名貌　世间妄有。不出色空。色中小者。草叶缕结。草叶有根种。缕结因丝麻。太清为名。显色是貌。妄相尚尔。况真心耶　二正显\u003cbr/\u003e\u003cbr/\u003e     何况清净妙净明心性一切心。而自无体　清净拣异妄染。妙净明心。即三德具足。灵鉴无昧也。虽能随缘成一切法而一切法不能变动。若变动者即无诸法。以不变故为诸法性。如镜现像不为像变。若为像变。则不能现一切诸像。以不变故为像所依。此亦如是。故云性一切也。岂得妄想不实真亦无体。故此责云而自无体也　三重破执情二。一就执定其有性\u003cbr/\u003e\u003cbr/\u003e     若汝执吝分别觉观所了知性。必为心者　牒其所执也。坚守不舍。故云执吝。思惟寻伺藉缘托尘。如划水印空随手即灭。汝必以此为真性者。下即语云\u003cbr/\u003e\u003cbr/\u003e     此心即应离诸一切色香味触诸尘事业。别有全性　定其有性也。色香等即是事境。有牵心用。故名为业。既因境有。自性元无。若保为真。离尘应在　二就因显其唯尘二。一正示唯尘二。一例对五尘显\u003cbr/\u003e\u003cbr/\u003e     如汝今者承听我法。此则因声而有分别　因声分别。全性元无。色香味触例此可见　二单就法尘显\u003cbr/\u003e\u003cbr/\u003e     纵灭一切见闻觉知。内守幽闲。犹为法尘分别影事　五境不对。明了不行。既绝外缘。故云内守幽闲也。当尔之时。不无分别。若便将此内分别心为全性者。此亦非理。而不知此全由第六法尘影像事境所发。亦非全性。乃是意识在独散位。比量别缘。取独影境。非是明了同五所取。故云纵灭见闻觉知也　二遣其自揣二。一尘亡体在容是真常\u003cbr/\u003e\u003cbr/\u003e     我非敕汝执为非心　我今非是不徇理道强制敕汝执为非心。意显如来言无抂逼也\u003cbr/\u003e\u003cbr/\u003e     但汝于心微细揣摩　但犹独也。此观不由他人独于自心谛审揣度研摩理道也。此即理长即就。何必求人矣\u003cbr/\u003e\u003cbr/\u003e     若离前尘。有分别性。即真汝心　若汝研穷此分别体。离六尘外实有性者。我即容许是汝真心。世人只知即心是佛。曾不子细度量。此心刹那变异。犹如猿猴害马。纷然乱想无暂停时。故楞伽云。当于静处。观此妄想流注生灭。凡夫不觉。妄谓不动。故下经云。如瀑流水。望如恬静。流急不见。非是无流。起信亦云。一切众生不名为觉。以从本已来念念相续未曾离念。故说无始无明故佛再令微细揣摩。揩定真伪　二境去心空足彰虚妄二。一正示\u003cbr/\u003e\u003cbr/\u003e     若分别性离尘无体。斯则前尘分别影事　若离前尘。无此分别。足显分别宛是妄想。自性本无。属于前尘。故可名为分别影事。如下文云。若真汝心。则无所去。云何离声无分别性。斯则岂唯声分别心。分别我容。离诸色相无分别性　二释成\u003cbr/\u003e\u003cbr/\u003e     尘非常住。若变灭时。此心则同龟毛兔角　心因尘有。尘属无常。尘既无常。必归变灭。皮之不存。毛将安附\u003cbr/\u003e\u003cbr/\u003e     则汝法身同于断灭。其谁修证无生法忍　若汝坚执无常之心是真性者。应合法身同于断灭。以法身体即真性故。法身若断。依何修行。证无生忍。若了如来藏心。本周法界本无生灭。含裹十方。宁有方所。凡夫身心。如影如像。执此影像。为佛性者。一何鄙哉　四彰其自失\u003cbr/\u003e\u003cbr/\u003e     即时。阿难与诸大众。默然自失　初闻佛斥此非汝心。则惊疑设难。将谓无心。洎乎显示清净妙明性一切心本来遍圆。而为世界因果微尘平等体性。佛虽开示。又恐久执尚坚。再约缘尘。重研妄想。离尘无体。岂是元真。苦坚执不融。法身应断。修证法忍必无所依。阿难虽未悟真。且知执妄是失。故云默然自失　三结示执妄过失\u003cbr/\u003e\u003cbr/\u003e     佛告阿难。世间一切诸修学人。现前虽成九次第定。不得漏尽成阿罗汉　四禅四空。及灭受想。名为九定。通名次第者。若入禅时。智慧深利。能从一禅入一禅。心心相续。更无异念可间杂故。然修此定。能成无漏。今言不得漏尽者。乃通指世间有漏心修欲界未至及四禅四空定耳。凡夫修禅。多生味着。随禅感果。不出三界。故非无漏。非别指于灭尽等九。亦可别斥前之九定。虽通无漏。俱是不了。问既修此定。能得无漏。何故经云不得漏尽成阿罗汉。答此明不得大乘阿罗汉也。缨络经中。初叹喜地名鸠摩罗伽。秦言逆流。乃至七地名阿罗汉。秦言过三有。故知。今言不得漏尽。乃指不断二障之漏不证大乘罗汉也。况究竟无学。佛地始称。故佛三号有阿罗诃也\u003cbr/\u003e\u003cbr/\u003e     皆由执此生死妄想误为真实。是故。汝今虽得多闻不成圣果　若了真妄。达法界性。见与见缘。以现前境。元我觉明。终不误执生死根本以为真实。由是不辨认妄为真。久处轮回。不成圣果。然阿难亦得初果。以未究竟。故云未得。若约大乘。故无所惑。二破妄见明真见者。由前佛问入道发心。遂答。因睹如来胜相。由眼观见。心生爱乐。洎乎举拳再问。复云耀我心目。七处征诘。三疑拒抗。但且论心。未言其见。盖心为万法之源。见为六根之首。心有真妄。见具正邪。故前破妄心显如来藏。即一真法界离缘绝相是所观境。境既已说。次明能观之智。智即是慧。慧用差别说名为见。见有正邪故须料拣。故下文云。唯愿如来开我道眼得清净眼等。此盖先体后用。法如是也。然体用二法不相舍离。体是即用之体。用是即体之用。故前后经文。明心则约见而辨。显见则就心而论。故知一法义分二也。文三。一承前开示责己求哀二。一责己无修二。一正叙\u003cbr/\u003e\u003cbr/\u003e     阿难闻已。重复悲泪。五体投地。长跪合掌　责己内重。涕泪外形。拜而复跪。冀闻正说\u003cbr/\u003e\u003cbr/\u003e     而白佛言。自我从佛发心出家。恃佛威神。常自思惟无劳我修。将谓如来惠我三昧。不知身心本不相代。失我本心。虽身出家。心不入道　初心入道。罔解克修。恃赖亲因。将惠正受。岂知身戒虽从佛得。心定宜当自证。木不相代斯之谓欤。涅槃云。汝诸比丘。身虽出家。而未曾染大乘法服。虽复乞食经历多年。初未曾求大乘法食。衣严法体。食资慧命。不识本常衣食俱失　二喻显\u003cbr/\u003e\u003cbr/\u003e     譬如穷子舍父逃逝。今日乃知　穷子舍父喻也。绝无功德法财以养法身慧命。故云穷子。不识本真。背清净觉。故云舍父。轮转五道。往而不返。故云逃逝。因佛指示。方知过误。故云今日乃知\u003cbr/\u003e\u003cbr/\u003e     虽有多闻。若不修行。与不闻等。如人说食终不能饱　说食不饱喻也。前法后喻。合之可知。夫修行者。必须内修理观外助多闻。如人有目日光明照见种种色。若偏文字不习观门。说食何异。故大论云。有慧无多闻。是不知实相。譬如大暗中有目无所睹。多闻无智慧。亦不知实相。譬如大明中有灯而无目。多闻利智慧。是所说应受。无闻无智慧。譬如人身牛　二述迷求解\u003cbr/\u003e\u003cbr/\u003e     世尊。我等今者二障所缠。良由不知寂常心性　烦恼所知。名为二障。由烦恼障障心。心不解脱。造业受报。由所知障障慧。慧不解脱。迷法空理。不知诸法性相。若了本性常寂诸法元空。自然扰恼不生。业性不结。谁曰生死。谁为涅槃。涅槃生死犹如昨梦。今为所缚。实为不知。二障名体。如常所辨也\u003cbr/\u003e\u003cbr/\u003e     惟愿如来。哀愍穷露。发妙明心。开我道眼　无财之极曰穷。无上可覆曰露。既无功德法财。非穷如何。既无权实父母。非露如何。发妙明心。破烦恼障也。开我道眼。破所知障也。既开道眼。见性明心。二障若亡。二执随遣。者成住地。远至妙觉。善哉妙请。不亦至哉　二放光灌顶许为宣说二。一放光灌顶\u003cbr/\u003e\u003cbr/\u003e     即时如来从胸万字涌出宝光　前光从口。此光从胸者。前文从说显心。此文从心发见。万字者。表无漏性德。梵云阿悉底迦。此云有乐。即是吉祥胜德之相。有此相者。必受安乐。则天长寿二年。权制此字。安于天枢。其形如此。卍音为万字。佛胸前有此之形。然八种相中。此当第一。谓吉祥万德之所集也\u003cbr/\u003e\u003cbr/\u003e     其光晃昱。有百千色。十方微尘普佛世界一时周遍。遍灌十方所有宝刹诸如来顶。旋至阿难及诸大众　体既具德。用不离体。用亦具德。故云有百千色。一时周遍者。无漏净眼。普见十方。智照无遗。微尘皆遍。遍灌佛顶智果必同。及诸大众乘因不二　二许为开显\u003cbr/\u003e\u003cbr/\u003e     告阿难言。吾今为汝。建大法幢。亦令十方一切众生。获妙微密性净明心。得清净眼　根本智性因兹显发能建大义。名大法幢。三德秘藏不纵横并别。故云妙。十地见之如隔罗縠。故曰微。惟佛与佛乃能究尽。故曰密。心即体也。眼即用也　三约破执广辨见性二。一且示见性惟心二。一举前问答引出常情二。一举前所答问其因由二。一问因\u003cbr/\u003e\u003cbr/\u003e     阿难。汝先答我见光明拳。此拳光明。因何所有。云何成拳。汝将谁见　此问有三。正在谁见。余即兼耳　二答由\u003cbr/\u003e\u003cbr/\u003e     阿难言。由佛全体阎浮檀金。赩如宝山。清净所生。故有光明。我实眼观。五轮指端屈握示人。故有拳相　先光。次见。后拳也。不从问次者。文便故也。阎浮檀金。正云染部捺陀。此西域河名。其河近其树。其金出彼河。此则河因树名。金因河称也。或云。阎浮果汁。点物成金。因流入河。染刀为金也。其色赤黄。兼带紫焰故也。观经疏说。阎浮檀金。超过紫磨金色百千万倍。唯圣所知。佛身光明犹如聚目。紫磨必不如此。赩许力反。大赤色也\u003cbr/\u003e\u003cbr/\u003e     二且约无拳。例其无见二。一约无拳以例问二。一舌语\u003cbr/\u003e\u003cbr/\u003e     佛告阿难。如来今日实言告汝。诸有智者。要以譬喻而得开悟　无智之人。纵喻难明。故举智者因喻开悟　二正例","cnt":0,"sort":6639419,"author":"赖永海","prev":"6639418.html","next":"6639420.html","book_title":"首楞严经疏","updateTimeFmt":"2024-03-28 17:25:52","category":"都市小说"}