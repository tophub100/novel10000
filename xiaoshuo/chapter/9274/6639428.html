{"id":0,"code":"6639428.html","title":"第15章 (15)","latest_chapter_name":"正文 第47章 (47)","xiao_shuo_code":"9274","content":"\u003cbr/\u003e\u003cbr/\u003e    唯垂哀愍。开示众生中道了义无戏论法　求开示也。方便安立。说有四大因缘和合成诸变化。第一义中。诸法不生。今则无灭。生灭去来本如来藏。今以世谛疑第一义。故有斯难　二许宣三。一指意标示\u003cbr/\u003e\u003cbr/\u003e     尔时世尊告阿难言。汝先厌离声闻缘觉诸小乘法。发心勤求无上菩提。故我今时为汝开示第一义谛　因缘和合四大发明。皆小乘法。诸法不生唯如来藏。即第一义　二牒疑举阿\u003cbr/\u003e\u003cbr/\u003e     如何复将世间戏论妄想因缘而自缠绕。汝虽多闻。如说药人真药现前不能分别。如来说为真可怜愍　缠绕疑惑也。诸佛秘密靡不皆知。故云说药。今闻诸法皆如来藏。名真药现前。举昔方便疑今真实。名不能分别　三敕许伫听\u003cbr/\u003e\u003cbr/\u003e     汝今谛听。吾当为汝分别开示。亦令当来修大乘者通达实相。阿难默然承佛圣旨　敕听许宣。现未俱益二正说二。一立理总非\u003cbr/\u003e\u003cbr/\u003e     阿难。如汝所言。四大和合发明世间种种变化。阿难若彼大性体非和合。则不能与诸大杂和。犹如虚空不和诸色。若和合者同于变化。始终相成。生灭相续。生死死生。生生死死如旋火轮。未有休息。阿难。如水成冰冰还成水　初四句牒所计。次六句略破非和。若四大性自体非和。则不和诸大。如空与色碍无碍异。若和下破和合。若大性体自是和合。即成生灭。始终即生灭也。生死下释相。初句释相成。次句释相续。谓生能成死等。死能续生等。谓现在生续过去生也。如旋下二喻。初喻相续。次喻相成。如文　二举性别破七。一地性四。一举事以标\u003cbr/\u003e\u003cbr/\u003e     汝观地性。粗为大地。细为微尘。至邻虚尘。析彼极微色边际相。七分所成。更析邻虚即实空性　邻虚无方分微也。即是极微。色边际相。微尘有方分微也。今经指有方分微。名色边际相。随经所出。不须和会　二立理广破\u003cbr/\u003e\u003cbr/\u003e     阿难。若此邻虚析成虚空。当知虚空出生色相　依标立理也。既能析色成空。亦可合空成色。方曰相成相续耳\u003cbr/\u003e\u003cbr/\u003e     汝今问言。由和合故出生世间诸变化相　牒起所疑也。欲破先牒\u003cbr/\u003e\u003cbr/\u003e     汝且观此一邻虚尘。用几虚空和合而有。不应邻虚合成邻虚　此下依理广破。此合空成色非理也。汝许析色为空。应许合空成色。邻虚极小成用几空。若合邻虚。自成方分。不成邻虚\u003cbr/\u003e\u003cbr/\u003e     又邻虚尘析入空者。用几色相合成虚空　合色为空义乖也。虚空至大。邻虚至小。析小成大。为用几尘\u003cbr/\u003e\u003cbr/\u003e     若色合时。合色非空。若空合时。合空非色　双非色空互成也。色合成色。空合成空。以类自合非互相作也\u003cbr/\u003e\u003cbr/\u003e     色犹可析。空云何合　重责合空义失也。析色明空教观俱有。合空成色内外无凭。前文云。犹如虚空不知诸色。若言和合相成相续。皆为虚妄　三会通实理\u003cbr/\u003e\u003cbr/\u003e     汝元不知。如来藏中性色真空性空真色。清净本然周遍法界。随众生心应所知量循业发现　此明真色。初一句指本迷。如来下三句显法体。如来藏即一法界心中道第一义谛也。性色真空即俗之真。性空真色即真之俗。皆言性者。显即中之真俗也。斯则举一即具三。言三体即一。非纵横并别名秘密藏。此真地大也。清净下二句叙德量。无妄相应具无漏法故名清净。非是有为故云本然。无所不在故云周遍。此则种性体德体量悉具足耳。若识此法。成三妙观。方知一尘具一切佛法一切心法一切众生法。靡不皆在一微尘中即见卢舍那。即见自己。即见一切法。如一微尘。一切法亦尔。下皆准此。随众生下显随缘也。众生十界漏无漏异。业亦不同。所感色法净秽殊等也　四结责迷情\u003cbr/\u003e\u003cbr/\u003e     世间无知。惑为因缘及自然性。皆是识心分别计度。但有言说。都无实义　凡外小乘禀权教者。皆名无知。不了实义故名为感。执成名相故称曰为。皆是下总斥虚妄。识心虚妄。颠倒从生。因迷积迷。何实之有　二火性四。一总标无性\u003cbr/\u003e\u003cbr/\u003e     阿难。火性无我。寄于诸缘　缘生之火本无主宰。无主即无性也。因缘和合虚妄有耳　二举事广破二。一举事标征\u003cbr/\u003e\u003cbr/\u003e     汝观城中未食之家欲炊爨时。手执阳燧。日前求火　举事也。阳燧出火镜也\u003cbr/\u003e\u003cbr/\u003e     阿难。名和合者。如我与汝一千二百五十比丘今为一众。众虽为一。诘其根本各各有身。皆有所生民族名字。如舍利弗婆罗门种。优卢频螺迦叶波种。乃至阿难瞿昙种姓　引例也。举众以明和合也。因别成总。总必有别。故引三人。显其异也。瞿昙此云地最胜。亦云日种。优楼频螺此云木苽林\u003cbr/\u003e\u003cbr/\u003e     阿难。若此火性因和合有。彼手执镜于日求火。此火为从镜中而出。为从艾出。为于日来　牒征可知　二依理推破\u003cbr/\u003e\u003cbr/\u003e     阿难。若日来者。自能烧汝手中之艾。来处林木皆应受焚　破日生也。从日至手。四万由旬。凡所照处何不遭热。而独烧汝手中艾耶。\u003cbr/\u003e\u003cbr/\u003e     若镜中出。自能于镜出然于艾。镜何不镕。纡汝手执。尚无热相。云何融泮　破镜生也。前四句正破。后三句纵破。火能克金。遇必融泮。外能烧艾。内合镕镜。今汝不然。应非镜出\u003cbr/\u003e\u003cbr/\u003e     若生于艾。何藉日镜光明相接然后火生　破艾生也。艾若出火。日镜不合何无火出。若必待合然后火生。显非艾出\u003cbr/\u003e\u003cbr/\u003e     汝又谛观。镜因手执。日从天来。艾本地生。火从何方游历于此　总结无从也。三处不出。火从何生。应知必无\u003cbr/\u003e\u003cbr/\u003e     日镜相远。非和非合。不应火光无从自有　破和合无因也。日镜非近。无和合义。缘中既无。非缘有火必无此理　三会通实理\u003cbr/\u003e\u003cbr/\u003e     汝犹不知。如来藏中性火真空性空真火。清净本然周遍法界　明真火也。初句指本迷。如来下三句显法体。清净下二句明德量。并如前解\u003cbr/\u003e\u003cbr/\u003e     随众生心应所知量。阿难当知。世人一处执镜。一处火生。遍法界执。满世间起。起遍世间。宁有方所。循业发现　显随缘亦如前解　四结责迷情\u003cbr/\u003e\u003cbr/\u003e     世间无知。惑为因缘及自然性。皆是识心分别计度。但有言说。都无实义　如文可知　三水性四。一总标无性\u003cbr/\u003e\u003cbr/\u003e     阿难。水性不定。流息无恒　缘水无常故云不定。随物流止即不定相　二举事广破二。一举事标征\u003cbr/\u003e\u003cbr/\u003e     如室罗城迦毗罗仙斫迦罗仙及钵头摩诃萨多等诸大幻师。求太阴精。用和幻药。是诸师等。于白月昼。手执方诸。承月中水。此水为复从珠中出。空中自有。为从月来　迦毗罗云黄赤色。斫迦罗云轮。钵头摩云赤莲华。诃萨多未详。此皆外道也。太阴精月也。方诸出水珠也。太阴当中。以珠向之而求水也。月珠虚空三处。征讫二依理推破\u003cbr/\u003e\u003cbr/\u003e     阿难。若从月来。尚能远方令珠出水。所经林木皆应吐流。流则何待方诸所出。不流明水非从月降　破月生也。前五句正牒破。月去人间如日之量。故云远方。月光照处皆合成流。何独珠出。流则下四句双结非也。照处皆流。何用珠出。设无流者。显此水性不从月来\u003cbr/\u003e\u003cbr/\u003e     若从珠出。则此珠中常应流水。何待中宵承白月昼　破珠生也。珠若生水。合常有流。不待照月何无水生\u003cbr/\u003e\u003cbr/\u003e     若从空生。空性无边。水当无际。从人洎天皆同滔溺。云何复有水陆空行　破空生也。空若生水。有空皆水。谁不受溺。以空遍故水亦周遍。人天水陆应不各存。滔水没也\u003cbr/\u003e\u003cbr/\u003e     汝更谛观。月从天陟。珠因手持。承珠水盘本人敷设。水从何方流注于此　总结无从也。月从天升。珠持手内。盘由人置。水自何来\u003cbr/\u003e\u003cbr/\u003e     月珠相远。非和非合。不应月精无从自有　破和合无因也。言水精者。是太阴精之所流故。缘中尚无。非缘岂有　三会通实理\u003cbr/\u003e\u003cbr/\u003e     汝尚不知如来藏中性水真空性空真水。清净本然周遍法界。随众生心应所知量。一处执珠一处水出。遍法界执满法界生。生满世间宁有方所。循业发现　节释如前　四结责迷情\u003cbr/\u003e\u003cbr/\u003e     世间无知。惑为因缘及自然性。皆是识心分别计度。但有言说。都无实义　四风性四。一总标无生\u003cbr/\u003e\u003cbr/\u003e     阿难。风性无体。动静不常　风性无状。动静以表　二举事广破二。一举事标征\u003cbr/\u003e\u003cbr/\u003e     汝常整衣。入于大众。僧伽梨角动及傍人。则有微风拂彼人面。此风为复出袈裟角。发于虚空。生彼人面　僧伽梨大衣也。袈裟云坏色。衣动于此。风拂于彼。二处及空三皆不生。应知虚妄　二依理推破\u003cbr/\u003e\u003cbr/\u003e     阿难。此风若复出袈裟角。汝乃披风。其衣飞摇应离汝体。我今说法会中垂衣。汝看我衣。风何所在。不应衣中有藏风地　破衣生也。前五句披衣离体破。风性不静。若生衣中应见飞动。今何不然。我今下六句举例无风破。佛今垂衣不见飞摇。独汝袈裟云何风出。衣中未必有潜风处令衣不动\u003cbr/\u003e\u003cbr/\u003e     若生虚空。汝衣不动。何因无拂　此下破空生也。此正牒破。空若生风。何须假汝动衣方有\u003cbr/\u003e\u003cbr/\u003e     空性常住风应常生　此下展转难也。今二句随空常在难。空性无灭。风合常有。不动衣时何无风出\u003cbr/\u003e\u003cbr/\u003e     若无风时。虚空当灭　无风空灭难也。若空生风。风不起时应是无空\u003cbr/\u003e\u003cbr/\u003e     灭风可见。灭空何状　灭空无办难。物不动时应知风灭。空若灭时以何表办\u003cbr/\u003e\u003cbr/\u003e     若有生灭。不名虚空　生灭非空难。虚空无为。为无生灭。今有生灭。不名无为\u003cbr/\u003e\u003cbr/\u003e     名为虚空。云何风出　反结空不生风也。风性摇动。虚空寂然。岂有寂然而生摇动\u003cbr/\u003e\u003cbr/\u003e     若风自生被拂之面。从彼面生当应拂汝自汝。整衣。云何倒拂　破面生也。初二句牒。从彼下四句破。被拂之人面若生风。应合顺吹汝当受拂。汝自整衣。不干风出。云何其风反吹彼面\u003cbr/\u003e\u003cbr/\u003e     汝审谛观。整衣在汝。面属彼人。虚空寂然不参流动。风自谁方鼓动来此　重审也。衣面空异。动寂体殊。风从何来吹拂其面\u003cbr/\u003e\u003cbr/\u003e     风空性隔。非和非合。不应风心无从自有　破和合无因也。动寂不同故云性隔。心即是性。文变故尔　三会通实理\u003cbr/\u003e\u003cbr/\u003e     汝宛不知。如来藏中性风真空性空真风。清净本然周遍法界。随众生心应所知量。阿难如汝一人微动服衣。有微风出。遍法界拂。满国土生。周遍世间。宁有方所。循业发现　四结责迷情\u003cbr/\u003e\u003cbr/\u003e     世间无知。惑为因缘及自然性。皆是识心分别计度。但有言说。都无实义　五空性四。一总标无性\u003cbr/\u003e\u003cbr/\u003e     阿难。空性无形。因色显发　空无有质。离色之处即显是空。以对待故。故无性也　二举事广破二。一举事标征\u003cbr/\u003e\u003cbr/\u003e     如室罗城去河遥处。诸刹利种及婆罗门毗舍首陀兼颇罗堕旋陀罗等。新立安居。凿井求水　举事也。刹帝利云田王。婆罗门云净志。毗舍云坐估。首陀云农者。颇罗堕云利根。亦捷疾。旃陀罗云杀者\u003cbr/\u003e\u003cbr/\u003e     出土一尺。于中则有一尺虚空。如是乃至出土一丈。中间还得一丈虚空。虚空浅深随出多少。此空为当因土所出。因凿所有。无因自生　标征也。随出土之多少。则见空之浅深也。虚空与色二俱是假。互相因有。体不离色。今此推征令知虚妄　二依理推破\u003cbr/\u003e\u003cbr/\u003e     阿难。若复此空无因自生。未凿土前何不无碍。唯见大地。迥无通达　破无因生也。空若无因。凿前何无。凿后何有。无因不成\u003cbr/\u003e\u003cbr/\u003e     若因土出。则土出时应见空入。若土先出无空入者。云何虚空因土而出　破土生。此正破也。前三句牒破。土若生空。土出井时。应见虚空出土入井。若土下四句结非。若见土出不见空入。云何言空从土而有\u003cbr/\u003e\u003cbr/\u003e     若无出入。则应空土元无异因。无异则同。则土出时空何不出　此转破也。若不见空出土入井。则土因空果二无有异。土即是空。空即是土。土出井时。何不见空从井而出\u003cbr/\u003e\u003cbr/\u003e     若因凿出。则凿出空应非出土。不因凿出。凿自出土云何见空　破凿生也。前三句正破凿出。若凿出空。凿自出空。云何见土从井而出。不因下三句反破不因。土因凿出。空因何有\u003cbr/\u003e\u003cbr/\u003e     汝更审谛谛审谛观。凿从人手。随方运转。土因地移。如是虚空因何所出　再审二处也。土从地中运凿移出。故云地移\u003cbr/\u003e\u003cbr/\u003e     凿空虚实不相为用。非和非合。不应虚空无从自出　此破和合。重结无因也。凿空二体也。虚实二义也。岂相符顺而称和合。余文可知　三会通实义三。一类通前义\u003cbr/\u003e\u003cbr/\u003e     若此虚空性圆周遍本不动摇。当知现前地水火风。均名五大。性真圆融。皆如来藏本无生灭　前三句。显虚空之大义也。虚空若从因缘所生。体非周遍。复是动摇。岂名为大。夫言大者常遍为义。常故无生灭动摇。遍故时处悉有。若因缘生。此有彼无。现有未无。缘会则生。缘离则灭。今此不尔。本如来藏。本自周遍。本不动摇。故名为大。当知下六句。类前四性同受大名。咸称大者。皆周遍故。无动摇故。是藏性中真功德故。无方大用遍一切处作利益故。岂同方便有名无实而称大耶　二斥劝研详\u003cbr/\u003e\u003cbr/\u003e     阿难。汝心昏迷。不悟四大元如来藏。当观虚生为出为入为非出入　无圆实智故名昏。不了常遍故称迷。若虚空性有出入等。则体非常。亦无遍义。岂名为大。故劝详审也　三正会今理\u003cbr/\u003e\u003cbr/\u003e     汝全不知。如来藏中性觉真空性空真觉。清净本然周遍法界。随众生心应所知量。阿难。如一井空。空生一井。十方虚空亦复如是。圆满十方。宁有方所。循业发现　例前可解　四结责迷情\u003cbr/\u003e\u003cbr/\u003e     世间无知。惑为因缘及自然性。皆是识心分别计度。但有言说。都无实义　六根性。然小乘多出四大。大教始有空名。根之与识同名大者未见经出。诸圆实教。圆观诸法根境识三周遍不动。虽有其义。不立大名。今此特出。真为最后究竟垂范也。文四。一总标无性\u003cbr/\u003e\u003cbr/\u003e     阿难。见觉无知。因色空有　二举事广破二。一举事标征\u003cbr/\u003e\u003cbr/\u003e     如汝今者在只陀林。朝明夕昏。设居中宵。白月则光黑月便暗。则明暗等因见分析。此见为复与明暗相并太虚空。为同一体。为非一体。或同非同。或异非异　此约四句以征。谓一也。异也。亦一亦异也。非一非异也　二依理推破","cnt":0,"sort":6639428,"author":"赖永海","prev":"6639427.html","next":"6639429.html","book_title":"首楞严经疏","updateTimeFmt":"2024-03-28 17:25:52","category":"都市小说"}