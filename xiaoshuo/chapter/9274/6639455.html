{"id":0,"code":"6639455.html","title":"第42章 (42)","latest_chapter_name":"正文 第47章 (47)","xiao_shuo_code":"9274","content":"\u003cbr/\u003e\u003cbr/\u003e    阿难。又彼定中诸善男子。见色阴销受阴明白胜相现前。感激过分。忽于其中生无限勇。其心猛利。志齐诸佛。谓三僧祇一念能越　色尽受现。定之胜相也。先未曾得今既获得遂生感激。感激太过勇志便发。谓言三祇一念能越我齐诸佛更无如者\u003cbr/\u003e\u003cbr/\u003e     此名功用陵率过越悟则无咎。非为圣证。觉了不迷久自销歇。若作圣解。则有狂魔。入其心腑。见人则夸。我慢无比。其心乃至。上不见佛。下不见人。失于正受。当从沦坠　凌谓篾他。率谓自强。由见胜相。因兹感激遂有此生。斯则无始我慢种子被激而生。悟则无咎　三渴心沈忆\u003cbr/\u003e\u003cbr/\u003e     又彼定中诸善男子。见色阴销。受阴明白。前无新证。归失故居。智力衰微。入中堕地。迥无所见。心中忽然生大枯渴。于一切时沈忆不散。将此以为勤精进相　受阴未空。前无新证。色阴已尽。归失故居。前后失准。堕在两楹无所依倚。名中堕地。既于此处心无所措。遂生沈忆。以此名攸。认为精进\u003cbr/\u003e\u003cbr/\u003e     此名修心无慧自失。悟则无咎。非为圣证。若作圣解。则有忆魔入其心腑。旦夕撮心悬在一处。失于正受。当从沦坠　若于色受尽未尽中。用无相慧观察阴体。本自不生。今则无灭。唯一实相。如此则何有无新证失故居之虑哉。今既不然。故成自失　四疑自果成\u003cbr/\u003e\u003cbr/\u003e     又彼定中诸善男子。见色阴销受阴明白。慧力过定。失于猛利。以诸胜性。怀于心中。自心已疑是卢舍那。得少为足　失于猛利者。过在慧之猛利也。心怀胜性。疑是舍那。更不求进。得少为足\u003cbr/\u003e\u003cbr/\u003e     此名用心忘失恒审溺于知见。悟则无咎。非为圣证。若作圣解。则有下劣易知足魔入其心腑。见人自言。我得无上第一义谛。失于正受。当从沦坠　定力微故忘失恒审。慧力过故溺于知见。定慧若均。寂照无二。慧力既过。故溺知见。即前失于猛利也。此则胜解忽生引起见取种子执劣为胜。故此现也　五逼意忧愁\u003cbr/\u003e\u003cbr/\u003e     又彼定中诸善男子。见色阴销受阴明白。新证未获。故心已亡。历览二际。自生艰险。于心忽然生无尽忧。如坐铁床。如饮毒药。心不欲活。常求于人令害其命早取解脱　二际者未证已亡之二也。定无方便安忍其心。遂成忧恼不耐活命也\u003cbr/\u003e\u003cbr/\u003e     此名修行失于方便。悟则无咎。非为圣证。若作圣解。则有一分常忧愁魔入其心腑。手执刀剑自割其肉欣其舍寿。或常忧愁走入山林不耐见人。失于正受。当从沦坠　悔恼种子被激而生。修无方便。故引魔鬼也。如四分律婆求河边诸比丘等修不净观。厌游过分求刀自害。魔使之然。悟则无咎　六生心喜乐\u003cbr/\u003e\u003cbr/\u003e     又彼定中诸善男子。见色阴销受阴明白。处清净中。心安隐后。忽然自有无限喜生。心中欢悦不能自止。此名轻安无慧自禁。悟则无咎。非为圣证。若作圣解。则有一分好喜乐魔入其心腑。见人则笑。于衢路傍自歌自舞。自谓已得无碍解脱。失于正受。当从沦坠　轻安是禅支。虽因定生。须慧觉察。忽然过分掉举种生。好喜乐魔因兹得便　七无端我慢\u003cbr/\u003e\u003cbr/\u003e     又彼定中诸善男子。见色阴销受阴明白。自谓已足。忽有无端大我慢起。如是乃至慢与过慢。及慢过慢。或增上慢。或卑劣慢。一时俱发。心中尚轻十方如来。何况下位声闻缘觉　此有七慢。恃己凌他高举为性。名我慢。称量自他比校同德。但称为慢。于他等谓己胜。名为过慢。于他胜谓己胜。名慢过慢。未得谓得。名增上慢。虽知下劣返顾自矜。名卑劣慢。非毁经像。即是邪慢。此之七慢。由禅定中忽生胜见无正慧觉。是故起也\u003cbr/\u003e\u003cbr/\u003e     此名见胜无慧自救。悟则无咎。非为圣证。若作圣解。则有一分大我慢魔入其心腑。不礼塔庙。摧毁经像。谓檀越言。此是金铜。或是土木。经是树叶。或是叠华。肉身真常不自恭敬。却崇土木。实为颠倒。其深信者。从其毁碎。埋弃地中。疑误众生入无间狱。先于正受。当从沦坠　愚者修禅皆堕此见。并是魔种。不识如来像教之意。且末世住持依因像教。出家学道藉此而修。魔坏信因。令毁经像。故楞伽云。佛若不说。教则灭坏。教若灭坏。谁有修行及得道者。愚者不见此文。一向谤佛无说。故知。若不说法。十二部经于兹灭矣。须知。毁经像人魔鬼入心。是大邪见。当须善察勿同此谤　八顿获轻安\u003cbr/\u003e\u003cbr/\u003e     又彼定中诸善男子。见色阴销受阴明白。于精明中。圆悟精理得大随顺。其心忽生无量轻安已言成圣得大自在　精明中者即圆定寂照中也。定中发慧与理暂契。名圆悟精理。理智相冥得无违拒。故云随顺。由随顺故身心调畅。便谓成圣\u003cbr/\u003e\u003cbr/\u003e     此名因慧获诸轻清。悟则无咎。非为圣证。若作圣解。则有一分好轻清魔入其心腑。自谓满足。更不求进。此等多作无闻比丘。疑误众生堕阿鼻狱。失于正受。当从沦坠　自谓满足更不求进者。良以不学修禅次第不善通达禅支行相。暂得轻安。便谓成圣也。无闻比丘触处皆有。世世轮转。熏识成因。以类相从。卒难晓悟　九误入空心\u003cbr/\u003e\u003cbr/\u003e     又彼定中诸善男子。见色阴销受阴明白。于明悟中得虚明性。其中忽然归向永灭。拨无因果一向入空。空心现前。乃至心生长断灭解　得虚明性者。即依圆定。发于空慧。悟性空理。依此起见成恶取空。故拨无因果生断灭解。此即由无方便邪见忽发也\u003cbr/\u003e\u003cbr/\u003e     悟则无咎。非为圣证。若作圣解。则有空魔。入其心腑。乃谤持戒。名为小乘。菩萨悟空。有何持犯。其人常于信心檀越。饮酒啖肉。广行淫秽。因魔力故。摄其前人不生疑谤。鬼心久入。或食屎尿与酒肉等。一种俱空。破佛律仪。误人入罪。失于正受。当从沦坠　此内由邪见外引空魔也。大般若云。魔能入一切众生心。令归依魔党如胶如漆。断手截臂不以为难。魔力之故人皆信伏。法华所谓。深着虚妄法。坚受不可舍。乃谤持戒等者。此之魔种代代有之。南山云。戒是小乘。劝令舍之。又不肯舍劝令持之又不肯持。岂非与烦恼相应卒难谏晓。魔力所惑谁能奈何　十狂成贪欲\u003cbr/\u003e\u003cbr/\u003e     又彼定中诸善男子。见色阴销受阴明白。味其虚明深入心骨。其心忽有无限爱生。爱极发狂。便为贪欲　味其虚明者。爱着禅中色阴尽处以为胜境。由此起爱。无慧觉察。引其贪欲种子而发。遂成狂欲也\u003cbr/\u003e\u003cbr/\u003e     此名定境安顺入心无慧自持误入诸欲。悟则无咎。非为圣证。若作圣解。则有欲魔入其心腑。一向说欲为菩提道。化诸白衣平等行欲。其行淫者名持法子。神鬼力故。于末世中摄其凡愚其数至百。如是乃至一百二百或五六百。多满千万。魔心生厌离其身体。威德既无。陷于王难。疑误众生入无间狱。失于正受。当从沦坠　此贪欲种。如火遇薪。忽然而发。欲魔得便因此入心。如林中比丘忽然禅发不避死马。因定引魔。此之类也。摄诸凡愚至千万者。欲本顺贪。因魔炽盛。凡愚惑着何事不从。又魔因妄起。本性不常。势尽厌生。去身留难　三结劝弘宣\u003cbr/\u003e\u003cbr/\u003e     阿难。如是十种禅那现境。皆是受阴用心交互。故现斯事。众生顽迷不自忖量。逢此因缘迷不自识。谓言登圣。大妄语成。堕无间狱。汝等亦当将如来语于我灭后传示末法遍令众生开悟斯义。无令天魔得其方便。保持覆护成无上道　受阴交互者。不能定慧均平善巧安忍。既失方便。异念即生。由此故有十种境界。皆是内心交互外引诸魔。苟能识之。不落邪见　三破想阴三。初尽未尽相二。一明区宇\u003cbr/\u003e\u003cbr/\u003e     阿难。彼善男子。修三摩提受阴尽者。虽未漏尽。心离其形如鸟出笼。已能成就。从是凡身。上历菩萨六十圣位。得意生身。随往无碍　观中伏惑全未断故。名漏未尽。心离形者。受阴既破无执受故。观心自在。如鸟出笼无有障碍。已能成就上历圣位者。此是圆顿利根者得受阴破诸阴随破。于此凡身即能入位。得意生身。更无魔惑令其退也。若钝根者。更须破下诸阴。随未尽处犹有魔事。不得无碍。今约利者说耳。若最钝者。至识阴破。得根互用。方入干慧。若以前后比望中间。合于想行尽处亦说入位。是中根者。今经不言。文略故耳\u003cbr/\u003e\u003cbr/\u003e     譬如有人熟寐寱言。是人虽则无别所知。其言已成音韵伦次。令不寐者咸悟其语。此则名为想阴区宇　此喻钝根观力微弱。虽受阴尽有成就圣位之分。然不破想阴。故如熟寐寱言也。音韵伦次者如有成就圣位分也。无别所知想阴盖故。不寐人者如证圣人。则知此人已有升进圣位之分。般若云。如来悉知悉见是人皆得成就阿耨菩提也。问破色阴时已是成就观行。何故不说上历圣位耶。答色阴虽破。未能破心。故未成就上历圣位。以最粗故。受阴既是四心初首。故破受阴。得说上历六十圣位。问若言破色是粗故不说者。今破受阴。望于想行亦即是粗。何故得说上历圣位耶。答虽望余阴亦即是粗。然受等四阴同是心法。故利根人若破受阴三蕴随破。不同破色钝根之者。未能破想。观力弱故。故在区宇。又解。此中不分利钝二别。但都明此位得受尽者即能已具历位升进之分。如人取仕。既得及第。即能具有官位之分。然待为政。功德胜劣方序用耳　二明尽相\u003cbr/\u003e\u003cbr/\u003e     若动念尽浮想销除。于觉明心。如去尘垢。一伦生死首尾圆照。名想阴尽　想者取像。谓要先安立境分剂相。方能随起种种名言。念缘不息即名浮动。念即想也。浮想既除。观心转净。故云如去尘垢。一伦生死谓行阴伦类也。首尾本末也。以行是迁流迁流即生灭。今无想隔。故本末皆现。即生灭体露。观心明见。故云圆照\u003cbr/\u003e\u003cbr/\u003e     是人则能超烦恼浊。观其所由。融通妄想以为其本　一切烦恼以想为本。扰恼身心。汨乱真性。故名为浊。如前文云。又汝今者忆识诵习。性发知见。容现六尘。离尘无体。离觉无性。相织妄成名烦恼浊。今想阴尽此浊亦超也。融通妄想者。想能融变。身随于心。心想酢梅口中流水。融通质碍。故名融通　二正明现境十。一贪求善巧二。一心爱忽生魔得其便\u003cbr/\u003e\u003cbr/\u003e     阿难。彼善男子。受阴虚妙不遭邪虑。圆定发明三摩地中。心爱圆明。锐其精思贪求善巧　心爱生也。虚妙空寂也。邪虑即前十种心念也。谓发悲生勇等。爱圆明者着定境也。锐利也。淬利爱心令其精妙。故贪善巧\u003cbr/\u003e\u003cbr/\u003e     尔时天魔候得其便。飞精附人。口说经法。其人不觉是其魔着。自言谓得无上涅槃。来彼求巧男子处善。敷座说法。其形斯须。或作比丘。令彼人见。或为帝释。或为妇女。或比丘尼。或寝闇室身有光明。是人愚迷。惑为菩萨。信其教化。摇荡其心。破佛律仪潜行贪欲　魔得便也。既贪善巧异想纷然。魔附他人。来应求巧。师资相诱。愦乱其心。破佛律仪。故成魔业　二口说异端去身留难\u003cbr/\u003e\u003cbr/\u003e     口中好言灾祥变异。或言如来某处出世。或言劫火。或说刀兵。恐怖于人。令其家资无故耗散　说异端也\u003cbr/\u003e\u003cbr/\u003e     此名怪鬼年老成魔恼乱是人。厌足心生。去彼人体。弟子与师俱陷王难　致留难也\u003cbr/\u003e\u003cbr/\u003e     汝当先觉不入轮回。迷惑不知堕无间狱　劝先觉也下诸境仿此　二欲经历二。一心爱忽生魔得其便\u003cbr/\u003e\u003cbr/\u003e     阿难。又善男子。受阴虚妙不遭邪虑。圆定发明三摩地中。心爱游荡。飞其精思贪求经历　心爱生也。经历游行也\u003cbr/\u003e\u003cbr/\u003e     尔时天魔候得其便。飞精附人。口说经法。其人亦不觉知魔着。亦言自得无上涅槃。来彼求游善男子处。敷座说法。自形无变。其听法者忽自见身。坐宝莲华。全体化成紫金光聚。一众听人各各如是得未曾有。是人愚迷。惑为菩萨。淫逸其心。破佛律仪潜行贪欲　若行住在定。游礼何妨。若荡逸周流。随情丧志。魔得其便。恣欲其心。破佛律仪。广行魔业二口说异端去身留难\u003cbr/\u003e\u003cbr/\u003e     口中好言诸佛应世。某处某人当是某佛化身来此。某人即是某菩萨等来化人间。其人见故。心生倾渴。邪见密兴。种智销灭。此名魃鬼年老成魔恼乱是人。厌足心生。去彼人体。弟子与师俱陷王难。汝当先觉不入轮回。迷惑不知堕无间狱　文段可知　三愿契合二。一心爱忽生魔得其便\u003cbr/\u003e\u003cbr/\u003e     又善男子。受阴虚妙不遭邪虑。圆定发明三摩地中。心爱绵淴。澄其精思贪求契合　绵密也。淴合也。澄凝寂也。精思即前爱心也。夫亡机寂照相念不生。理自冥会。若希求淴合。爱念潜增。疑心即差。遂招魔惑\u003cbr/\u003e\u003cbr/\u003e     尔时天魔侯得其便。飞精附人口说经法。其人实不觉知魔着。亦言自得无上涅槃。来彼求合善男子处。敷座说法。其形及彼听法之人。外无迁变。令其听者。未闻法前心自开悟。念念移易。或得宿命。或有他心。或见地狱。或知人间好恶诸事。或口说偈。或自诵经。各各欢娱得未曾有。是人愚迷。惑为菩萨。绵爱其心。破佛律仪潜行贪欲　心希契合。令未闻法便自开悟乃至得通自诵经等。颇合其心。故多绵爱　二口说异端去身留难\u003cbr/\u003e\u003cbr/\u003e     口中好言。佛有大小。某佛先佛。某佛后佛。其中亦有真佛假佛男佛女佛。菩萨亦然。其人见故。洗涤本心。易入邪悟。此名魅鬼年老成魔恼乱是人。厌足心生。去彼人体。弟子与师俱陷王难。汝当先觉不入轮回。迷惑不知堕无间狱　男女佛者。贵引行人行贪欲事无妨成佛。洗涤本心者。本心修行俾离贪欲。今反行之。本心遂去。故云洗涤　四乐辨析二。一心爱忽生魔得其便\u003cbr/\u003e\u003cbr/\u003e     又善男子。受阴虚妙不遭邪虑。圆定发明三摩地中。心爱根本。穷览物化性之终始。精爽其心贪求辨析　根本者求根寻本究物之元底也。物化万境也。爽明也","cnt":0,"sort":6639455,"author":"赖永海","prev":"6639454.html","next":"6639456.html","book_title":"首楞严经疏","updateTimeFmt":"2024-03-28 17:25:52","category":"都市小说"}