{"id":0,"code":"6639426.html","title":"第13章 (13)","latest_chapter_name":"正文 第47章 (47)","xiao_shuo_code":"9274","content":"\u003cbr/\u003e\u003cbr/\u003e    因于动静二种妄尘。发闻居中吸此尘像。名听闻性。此闻离彼动静二尘。毕竟无体　尘既发根。根还取境。根境相待闻始得成。故此耳根离尘无体。二破成无相二。一标无生如是阿难。当知是闻非动静来。非于根出。不于空生　二破生处\u003cbr/\u003e\u003cbr/\u003e     何以故。若从静来。动即随灭。应非闻动。若从动来。静即随灭。应无觉静。若从根生。必无动静。如是闻体本无自性。若于空出。有闻成性。即非虚空。又空自闻。何关汝入　先破境生。境有动静。闻一则不闻一。以随能生有生灭故。次破根生。不假动静闻亦无故。后破空生。空若有闻自成于根。又空自闻。岂干于耳　三结成虚妄\u003cbr/\u003e\u003cbr/\u003e     是故当知。耳入虚妄。本非因缘非自然性　三鼻入三。一标其无体二。一举喻显妄\u003cbr/\u003e\u003cbr/\u003e     阿难。譬如有人急畜其鼻。畜久成劳。则于鼻中闻有冷触。因触分别通塞虚实如是乃至诸香臭气。兼鼻与劳同是菩提。瞪发劳相　鼻喻真性。外风喻无明。畜谓缩气。喻真妄和合。劳喻心动。冷触香臭喻妄境。余文如前　二终尘辨无\u003cbr/\u003e\u003cbr/\u003e     因于通塞二种妄尘。发闻居中吸此尘像。名嗅闻性。此闻离彼通塞二尘。毕竟无体　释如前文　二破成无相二。一标无生\u003cbr/\u003e\u003cbr/\u003e     当知是闻非通塞来。非于根出。不于空生通塞根空俱无生处　二破生处\u003cbr/\u003e\u003cbr/\u003e     何以故。若从通来。塞则闻灭。云何知塞。如因塞有。通则无闻。云何发明香臭等触。若从根生。必无通塞。如是闻机本无自性。若从空出。是闻自当回嗅汝鼻。空自有闻。何关汝入　先破境生。通塞互破可知。发明显了也。次破根生。根生则无境。无境则无根。由尘发知故。机亦根也。次破空生。前则闻境。归则嗅根。空自闻香。汝鼻何用　三结成虚妄\u003cbr/\u003e\u003cbr/\u003e     是故当知。鼻入虚妄。本非因缘非自然性　四舌入三。一标其无体二。一举喻显妄\u003cbr/\u003e\u003cbr/\u003e     阿难。譬如有人以舌舐吻。熟舐令劳。其人若病则有苦味。无病之人微有甜触。由甜与苦。显此舌根不动之时淡性常在。兼舌与劳同是菩提。瞪发劳相　舌根不动喻真。吻喻无明。舐喻真与妄合。劳即念动。念动故境生。如甜苦淡。问甜苦由劳故生。可喻妄境。淡是舌根不动。合喻于真。为何喻境。答元来不动可以喻真。今以由动故显不动。既是形待。故成妄矣。如下云。言妄显诸真。妄真同二妄。余如文　二约尘显无\u003cbr/\u003e\u003cbr/\u003e     因甜苦淡二种妄尘。发知居中吸此尘像。名知味性。此知味性。离彼甜苦及淡二尘。毕竟无体　二破成无相二。一标无生\u003cbr/\u003e\u003cbr/\u003e     如是阿难。当知如是尝苦淡知。非甜苦来。非因淡有。又非根出。不于空生　二破生处\u003cbr/\u003e\u003cbr/\u003e     何以故。若甜苦来。淡则知灭。云何知淡。若从淡出。甜即知亡。复云何知甜苦二相。若从舌生。必无甜淡及与苦尘。斯知味根本无自性。若于空出。虚空自味。非汝口知。又空自知。何关汝入　从境从根从空亦如前释。虚空自味者。味犹尝也　三结成虚妄\u003cbr/\u003e\u003cbr/\u003e     是故当知。舌入虚妄。本非因缘非自然性　五身入三。一标其无体二。一举喻显妄\u003cbr/\u003e\u003cbr/\u003e     阿难。譬如有人以一冷手触于热手。若冷势多。热者从冷。若热功胜。冷者成热。如是以此合觉之触。显于离知。涉势若成。因于劳触。兼身与劳同是菩提。瞪发劳相　二手喻真妄。合喻真妄和合。真有不守自性随缘成根境等。如随冷热缘成冷热手。问二手之中何手喻真。答以势劣者喻真。思之。余如文　二约尘辨无\u003cbr/\u003e\u003cbr/\u003e     因于离合二种妄尘。发觉居中吸此尘像。名知觉性。此知觉体。离彼离合违顺二尘。毕竟无体　二破成无相二。一标无生\u003cbr/\u003e\u003cbr/\u003e     如是阿难。当知是觉非离合来。非违顺有。不于根出。又非空生　二破生处\u003cbr/\u003e\u003cbr/\u003e     何以故。若合时来。离当已灭。云何觉离。违顺二相亦复如是。若从根出。必无离合。违顺四相则汝身知。元无自性。必于空出。空自知觉。何关汝入　破境生。更约违顺二相。广其道理。例前离合。次根生空生皆如文　三结成虚妄\u003cbr/\u003e\u003cbr/\u003e     是故当知。身入虚妄。本非因缘非自然性　六意入三。一标其无体二。一举喻显妄\u003cbr/\u003e\u003cbr/\u003e     阿难。譬如有人劳倦则眠。睡熟便寤。览尘斯忆。失忆为忘　人喻真性。本自觉故。劳倦则眠喻无。明迷真。性不了故。睡熟喻动念现境。谓睡故成梦。梦具心境。心喻业转。境喻现相。寤喻事识。事识取所现境。分别染净。不了自心所现。见从外来。如忆梦中之事不得明了。故云览尘斯忆失忆为忘也\u003cbr/\u003e\u003cbr/\u003e     是其颠倒生住异灭。吸习中归不相踰越。称意知根。兼意与劳同是菩提。瞪发劳相　已上总指生灭。结成意根。梦中现境因睡故有。脱礼是假。既睡寤已。不了假有。览而忆想。谓是其实。名为颠倒生住异灭。寤寐忆忘皆生灭也。法中亦尔。动心现境已是虚妄。事识不了见境实有。名为颠倒。境与分别。前后讹替念念移易。名生住异灭。览此生灭全归意根。熏习不断。念念分别。名意根耳。能分别意。所分别境。皆是觉性之中无明劳相　二约尘辨无\u003cbr/\u003e\u003cbr/\u003e     因于生灭二种妄尘。集知居中。吸撮内尘　集聚也。中犹内也。吸撮皆取也。由生灭境。引发集聚内觉知性。此之觉知。常取生灭。于内分别。非同前五照外境界。故名内尘。以意根内缘不缘外故。即前文中聚缘内摇也\u003cbr/\u003e\u003cbr/\u003e     见闻逆流流不及地。名觉知性。此觉知性。离彼寤寐生灭二尘。毕竟无体　拣异前五也。逆流犹返缘也。地处也。前五但顺取外境。不能返缘内尘。名此内尘为缘不及处。此不及处。唯意根合。即此合处。为意知根　二破成无相二。一标无生\u003cbr/\u003e\u003cbr/\u003e     如是阿难。当知如是觉知之根非寤寐来。非生灭有。不于根出。亦非空生　二破生处\u003cbr/\u003e\u003cbr/\u003e     何以故。若从寤来。寐即随灭。将何为寐。必生时有。灭即同无。令谁受灭。若从灭有。生即灭无。谁知生者。若从根出。寤寐二相随身开合。离斯二体。此觉知者同于空花。毕竟无性。若从空生。自是空知。何关汝入　先约寤寐次约生。灭法喻虽二俱破境生。皆互有互亡也。次破根生。意根无相。约寤寐显寤能思察。寐则成梦。知是意根。今破寤寐自是身之开合非于意根。列子云。其寤也形开。其寐也形交。交即合也。庄子亦云其寐也畜交其觉也形开意云。寤寐无体。自随于身。非是意根。应知意根毕竟叵得。若从空生。故为不可　三结成虚妄\u003cbr/\u003e\u003cbr/\u003e     是故当知。意入处妄。本非因缘非自然性　三破十二处。此则正破境也。文二。一总征\u003cbr/\u003e\u003cbr/\u003e     复次阿难。云何十二处本如来藏妙真如性　前已总标。今别征起以显藏性　二别破六。一眼色处三。一举事以征\u003cbr/\u003e\u003cbr/\u003e     阿难。汝且观此只陀树林及诸泉池。于意云何。此等为是色生眼见。眼生色相　处以生门为义。六根六境是识生处。根已前破。今正破境。然亦以根相对而破。故双问色生眼生等也　二随计牒破\u003cbr/\u003e\u003cbr/\u003e     阿难。若复眼根生色相者。见空非色。色性应销。销则显发一切都无。色相既无。谁明空质。空亦如是　破根生境也。初二句牒。见空非色下破境有色空。今以色空相对而破。此破色也。若见空时则无有色。根既生色。名为色性。应合销亡。能生既亡。所生何有。故云显发一切都无。此则空现色销也。色相下有二义。一空不自显。由色所显。今既无色。从谁显空。又能生根同是色法。色相既亡。根亦随灭。根既已灭复欲将何以了空质。此则空无色显也。空亦如是者。例破生空也。行相如色\u003cbr/\u003e\u003cbr/\u003e     若复色尘生眼见者。观空非色。见即销亡亡则都无。谁明空色　破境生根也。初二句牒。观空下破。此亦色空相对而破。此破色也。色既生根。观空之时色已销灭。从谁生根而了于空。又色能显空。见空之时色已销灭。从谁显空。下色之一字。义含空能生见。例色应知。单破双结。妙尽译旨　三结示虚妄\u003cbr/\u003e\u003cbr/\u003e     是故当知。见与见空俱无处所。即色与见二处虚妄。本非因缘非自然性　无处所者无生处也。余文可见　二耳声处三。一举事以征\u003cbr/\u003e\u003cbr/\u003e     阿难。汝更听此只陀园中食办击鼓众集撞钟钟鼓音声前后相续。于意云何。此等为是声来耳边。耳往声处　此约耳听钟鼓二音。以破根境往来之相也。若知二俱虚妄。何往何来　二随计牒破\u003cbr/\u003e\u003cbr/\u003e     阿难。若复此声来于耳边。如我乞食室罗筏城。在只陀林则无有我。此声必来阿难耳处。目连迦叶应不俱闻。何况其中一千二百五十沙门。一闻钟声同来食处　破声来耳处也。初二句牒。如我下破。初举喻。佛音声也。城耳根也。林钟鼓也。此声下例破。声既来汝耳边。此声已离钟鼓。只合汝自独闻。不合他人亦听。今且不尔。一切皆闻。应知声无来往\u003cbr/\u003e\u003cbr/\u003e     若复汝耳往彼声边。如我归住只陀林中。在室罗城则无有我。汝闻鼓声。其耳已往击鼓之处。钟声齐出。应不俱闻。何况其中象马牛羊种种音响　破耳往声处也。初二句牒。如我下破。初举喻。佛喻耳根。祇园喻鼓。城喻阿难。汝闻下例破。耳根既往鼓处。阿难应阙耳根。钟声与鼓齐鸣。不合更闻钟响。况余声耶\u003cbr/\u003e\u003cbr/\u003e     若无来往。亦复无闻　双结不成闻义也　三结示虚妄\u003cbr/\u003e\u003cbr/\u003e     是故当知。听与音声俱无处所。即听与声二处虚妄。本非因缘非自然性　三鼻香处三。一举事以征\u003cbr/\u003e\u003cbr/\u003e     阿难。汝又嗅此炉中旃檀。此香若复然于一铢。室罗筏城四十里内。同时闻气。于意云何。此香为复生旃檀木。生于汝鼻。为生于空　此中但问境之生处。不同前文根境对破　二随计牒破\u003cbr/\u003e\u003cbr/\u003e     阿难。若复此香生于汝鼻。称鼻所生当从鼻出。鼻非栴檀。云何鼻中有旃檀气。称汝闻香当于鼻入。鼻中出香。说闻非义　破根生也。初牒。称鼻下正破。称汝下纵破。设许汝鼻能生于香。生义虽成闻义不立。以但能出香。不从外入与鼻合故\u003cbr/\u003e\u003cbr/\u003e     若生于空。空性常恒香应常在。何藉炉中爇此枯木　破空生也。空性常住应常有香。若常有香。何须烧木方闻香气\u003cbr/\u003e\u003cbr/\u003e     若生于木。则此香质因爇成烟。若鼻得闻。合蒙烟气。其烟腾空未及遥远。四十里内云何已闻　破木生也。此约所见烟相粗显而破。不论其气。若以烟表。实谓未通。故云其烟腾空未及遥远也。烟犹在近。闻已远通。故知其香不从木发　三结示虚妄\u003cbr/\u003e\u003cbr/\u003e     是故当知。香鼻与闻俱无处所。即嗅与香二处虚妄。本非因缘非自然性　四舌味处三。一举事以征\u003cbr/\u003e\u003cbr/\u003e     阿难。汝常二时众中持钵。其间或遇酥酪醍醐名为上味。于意云何。此味为复生于空中。生于舌中。为生食中　二随计牒破\u003cbr/\u003e\u003cbr/\u003e     阿难。若复此味生于汝舌。在汝口中秖有一舌。其舌尔时已成酥味。遇黑石蜜应不推移。若不变移不名知味。若变移者舌非多体。云何多味一舌之知　破根生也。初标。在汝下五破。一舌不知多味也。若以味从舌。味应无别也。若不下纵破。设若汝许味不别者。味既不分。何成知味。若变下破味变舌应多体也。初二句反破。后二句结破。此则以舌从味。舌便成多。今汝不然。故云云何多味一舌之知\u003cbr/\u003e\u003cbr/\u003e     若生于食。食非有识。云何自知又食自知即同他食。何预于汝名味之知　破境生也。初三句正破。味若生食应不假根。无根别食焉能成味。若成味者食须有识。若无识者云何自知。又食下纵破。设许食自能知。即同他人尝味。何关汝舌之知\u003cbr/\u003e\u003cbr/\u003e     若生于空。汝啖虚空当作何味。必其虚空若作碱味。既碱汝舌。亦碱汝面。则此界人同于海鱼。既常受碱。了不知淡。若不识淡亦不觉碱。必无所知云何名味　破空生也。初三句牒计审味。必其下正破。初四句身面俱碱。后二句碱同海旋。若俱碱者海鱼无异。既常下纵破。初四句互夺两亡。纵汝常受于碱。毕竟不能如淡。若无淡味。何显于碱。淡之与碱俱不安立。必无下二句结非知味。咸淡既不能分。不可说名知味　三结示虚妄\u003cbr/\u003e\u003cbr/\u003e     是故当知。味舌与尝俱无处所。即尝与味二俱虚妄。本非因缘非自然性　五身触处三。一举事以征\u003cbr/\u003e\u003cbr/\u003e     阿难。汝常晨朝以手摩头。于意云何。此摩所知谁为能触。能为在手。为复在头　按摩之法常式皆然。故摩头也。此征能触在头在手。二俱有过。如下破之　二随计牒破\u003cbr/\u003e\u003cbr/\u003e     若在于手。头则无知。云何成触。若在于头。手则无用。云何名触　互有互亡破也。根境相显触乃得成。一有一无。故不名触\u003cbr/\u003e\u003cbr/\u003e     若各各有。则汝阿难应有二身　各存两质破也。头手各有。则有二知。二知便成二阿难体。何体为汝\u003cbr/\u003e\u003cbr/\u003e     若头与手一触所生。则手与头当为一体。若一体者触则无成　共成一体破也。初四句正破。若头与手共生一触。遂令二种合为一体。设许一体。触自不成。此结破也\u003cbr/\u003e\u003cbr/\u003e     若二体者触谁为在。在能非所。在所非能。不应虚空与汝成触　破转救也。初二句牒救总征。若汝救云。所生虽一。能生自二。云何令我头手不异者。此则一体之触为在何处。故云触谁为在。在能下二句推同前破。前云若在于手头则无用等。不应下破空生也。有形之法尚不能生。岂况空无而能成触　三结示虚妄\u003cbr/\u003e\u003cbr/\u003e     是故当知。觉触与身俱无处所。即身与触二俱虚妄。本非因缘非自然性　六意法处三。一举事以征\u003cbr/\u003e\u003cbr/\u003e     阿难。汝常意中所缘善恶无记三性。生成法则。此法为复即心所生。为当离心别有方所　意中所缘。三性之法。摄一切尽。自然而然故云生成。此所缘法。即心离心二俱有过。下文即破　二随计牒破\u003cbr/\u003e\u003cbr/\u003e     阿难。若即心者法则非尘。非心所缘。云何成处　破即心也。初一句牒。次一句定。非心下破。既即是心。定非是尘。若非是尘。则不是心家所缘之境。何名法处。下破离心\u003cbr/\u003e\u003cbr/\u003e     若离于心别有方所。则法自性。为知非知　牒计双征也。初二句牒。则法下征。此法既离于心。更以知不知征而破之","cnt":0,"sort":6639426,"author":"赖永海","prev":"6639425.html","next":"6639427.html","book_title":"首楞严经疏","updateTimeFmt":"2024-03-28 17:25:52","category":"都市小说"}