{"id":0,"code":"6639449.html","title":"第36章 (36)","latest_chapter_name":"正文 第47章 (47)","xiao_shuo_code":"9274","content":"\u003cbr/\u003e\u003cbr/\u003e    慈阴妙云覆涅槃海。名法云地　菩提心体不离二种。谓悲智也。从初修习。至此毕功。融为果海。名为法身。慈即悲也。能阴众生。故曰慈阴。妙云智也。涅槃理也。法身无相。唯此三种亦云大定智悲。即涅槃三德。名秘密藏。今此位中。犹处修习之极。犹有佛地障在。未能始觉合本。二相尚存。故云覆涅槃海。此地证得业自在所依真如。谓若证得此真如已。得四自在。一三业。二五通。三总持。四禅定。断于诸法中未得自在障。修智波罗蜜增胜　八等觉位二。一正明\u003cbr/\u003e\u003cbr/\u003e     如来逆流。如是菩萨顺行而至。觉际入交。名为等觉　从真起应。返入生死。从果入因之始。故云如来逆流。果法圣智即法流也。从因入果。从生死入涅槃。故名顺行而至。至极也。起应之始。行因之极。顺逆交际只一刹那。故云觉际入交。此即解脱道前无间道也。只于此处立为等觉。华严不说。含在第十地中。故彼地中便明受职。是等觉也。唯识但破十一种障。亦此意也。今此别出。意在圆融之中备显行布耳　二结显\u003cbr/\u003e\u003cbr/\u003e     阿难。从干慧心。至等觉已。是觉始获金刚心中　虽从初心至此等觉皆用金刚三昧观察诸法皆如幻等。然至此位。能破最后微细无明。是此三昧最极边际。力用满足。别得名为金刚心也。此即妙觉入心之初。属无间道。便名等觉。故云始获金刚心也。即唯识说。金刚喻定现在前时。断佛地障。即入妙觉也　九妙觉位\u003cbr/\u003e\u003cbr/\u003e     初干慧地。如是重重单复十二。方尽妙觉成无上道　始从干慧。终至妙觉。单复相兼。总有十二。单则有七。谓干慧暖顶忍世第一等觉妙觉。复即有五。谓信住行向地。以一一位中自具于十。故名为复。第十二位即是妙觉。名无上士。无上士者无所断故。无上士者更无过者。如十五日月圆满无缺。故云方尽妙觉成无上道。体即大般涅槃。三德具足名秘密藏　三结依行成位三。一结用行\u003cbr/\u003e\u003cbr/\u003e     是种种地。皆以金刚。观察如幻十种深喻。奢摩他中。用诸如来毗婆舍那。清净修证。渐次深入　指前五十七位。故云种种。于一一地。皆用金刚如幻三昧。观察诸法若行若智一切断证。皆如幻炎水月虚空响城梦影像化等事。故云十种深喻。斯则始从渐次终至佛果。皆由首楞严王即观之止即止之观。破无明惑。起行修证。故云金刚观察也毗婆舍那止观双运也。故荆溪云。如梦勤加空名惑绝。幻因既满镜像果圆。清凉云。修习空华万行。安坐水月道场。降伏镜像天魔。证得梦中佛果。皆此意也　二结位次\u003cbr/\u003e\u003cbr/\u003e     阿难。如是皆以三增进故。善能成就五十五位真菩提路　增进即渐次也。故前文云。从此渐次安立圣位。五十五位者。信住行向地为五十。干慧暖顶忍世第一为五。菩提是果。即等妙二觉也。五十五心名之曰路。由此能到菩提果故。即菩提之路也　三结邪正作是观者名为正观。若他观者名为邪观\u003cbr/\u003e\u003cbr/\u003e     行人若能依此修证。不断而断。无到而到。此则名为真修行者。故云正观。若言都无地位。但尚理是。斯同邪见拨无因果。故名邪观。仁王经中亦此料拣。说地位竟即云。若言越此而成佛者。是魔所说。大文第五。出圣教名殊者。上来诸文。依解起行修行渐次。由因克果。一期周毕。此之法门。当流后代。须建经名。若无其名。何以召体而流布耶。故此文来　文二。一文殊问\u003cbr/\u003e\u003cbr/\u003e     尔时文殊师利法王子。在大众中。即从座起。顶礼佛足。而白佛言。当何名是经。我及众生云何奉持　文殊智德。此会率先。阿难遭难登伽。佛令持咒往救。大众茫然失守。亦为旁问见元。诸圣各说圆通。如来敕其慎选。洎今解行圆毕因果克周。故问经名以流后代。一会能事。归此人也　二如来答\u003cbr/\u003e\u003cbr/\u003e     佛告文殊师利。是经名大佛顶悉怛多般怛罗无上宝印十方如来清净海眼　此下五。名今是一也。以佛于无见顶放光化佛说神咒故。此表一心具体相用。大体也。佛相也。顶光化佛即是用也。细释配法。即开题中。悉怛多等云白伞盖。藏心无染曰白。遍覆一切曰伞盖。实相智慧是尊重法。楷定正邪。唯佛与佛乃能究尽。名无上宝印。三世诸佛。以此明照诸法实相。竖穷横遍具无漏德。名清净海眼。此上总约理智立名也\u003cbr/\u003e\u003cbr/\u003e     亦名救护亲因度脱阿难及此会中性比丘尼得菩提心入遍知海　二也。救护亲因总标也。度脱下别显也。得菩提心发大乘意也。入遍知海证圆常理也。此上约功用以立名也\u003cbr/\u003e\u003cbr/\u003e     亦名如来密因修证了义　三也。三世果人入秘密藏以此为因。密之因也。又此大定具一切行。而非凡小之所能知。故名为密。密即因也。三世如来以此法门为究竟说。故名了义。此即约人法以立名也\u003cbr/\u003e\u003cbr/\u003e     亦名大方广妙莲花王十方佛母陀罗尼咒　四也。旷兼无际故大。正法自持故方。称体而周故广。即三大义也。妙名不可思议。莲华喻开佛知见。出烦恼碍智碍。见佛性故。如出水开敷也。又能于法自在。诸三昧首。故名为王。生诸佛故名母。持善遮恶总摄功德。名陀罗尼。咒即诅也。此约显益以立名也\u003cbr/\u003e\u003cbr/\u003e     亦名灌顶章句诸菩萨万行首楞严。汝当奉持　五也。法王委政之明教。故名灌顶章句。诸菩萨等已如上释。此约教行以立名也。已上五名答初问也。汝当奉持者答次问也。但依前五名。如说而行。流至后代令众开悟。即奉持也。上来明解辨行。由因致果。显位差别。问名请奉。一期周毕。斯则一会以终。合云大众闻佛所说作礼而去已。庆喜再有请益。时虽隔越。问且连环。故集经者。约问从义。合成一部。由是未结作礼而去　大文第六。辨趣生因异者。从此已下。即第二会再说经也。以阿难问所见现事时别异故。已如教迹前后中说文分为二。初阿难问二。一叙得果二。一闻法增道\u003cbr/\u003e\u003cbr/\u003e     说是语已。即时阿难及诸大众。得蒙如来开示密印般怛啰义。兼闻此经了义名目。顿悟禅那。修进圣位。增上妙理。心虑虚凝。断除三界修心六品微细烦恼　获真三昧。故云顿悟禅那。得斯陀含。故云修进圣位。深证灭谛。故云增上妙理。渐明智照。故云心虑虚凝。俱生难除。故云微细。言六品者。依大乘说。俱生烦恼三界九地虽各分九品。若智增者。入地永伏。至佛方断。若悲增者。故意令生。若依小乘。亦于九地各分九品。然约四果。地地别断。故初果身中。断欲界一地九品中前六品惑证第二果。二果身中。断下三品证第三果。三果身中。断上二界七十二品即得罗汉。今证二果。故断六品也　二叹佛述益\u003cbr/\u003e\u003cbr/\u003e     即从座起。顶礼佛足。合掌恭敬。而白佛言。大威德世尊。慈音无遮善开众生微细沈惑。令我今日身心快然得大饶益　修道所断行相难了。故曰微细。无始俱生。故曰沈惑。疑网消除。故云快然。增进圣位。故云饶益　二述所疑二。一正陈疑问二。一总问诸趣\u003cbr/\u003e\u003cbr/\u003e     世尊。若此妙明真净妙心本来遍圆。如是乃至大地草木蠕动含灵本元真如。即是如来成佛真体。佛体真实。云何复有地狱饿鬼畜生修罗人天等道。世尊。此道为复本来自有。为是众生妄习生起　此疑。由前佛语阿难。今汝诸根若圆拔已内莹发光。汝是浮尘及器世间诸变化相。如汤消冰。应念化为无上知觉。斯则一人成佛。器界有情一时成佛。如来今日成佛已久。不合更有器界趣类。故云佛体真实云何复有地狱等道。此道若是本来自有。云何前言清净本然。本来无有世界众生。亦不可言一人成佛依正融觉。若言众生妄习生起。妄习如何得生起耶。生起之相其义云何。若据如来答意。即是众生虚妄造业虚妄受生。菩提心中。犹如空华妄见生灭。故下文云。汝妄自造。非菩提咎。问此与满慈所疑何别。答前疑理本清净云何忽生山河大地。则约依报为首。以难清净本然。故佛释疑。盖由强觉妄分能所。遂成三种相续。从妄见生。因此虚妄终而复始。此疑佛今成果一切合融归觉云何更有七趣差别。则约正报为首。以难果佛唯真真合无此七种差异。又征。此道为本有耶。为妄起耶。意欲如来广明因果。虽皆虚妄。善恶业缘受报好丑终不差忒。令诸众生明信因果不入邪见。前文但云从妄见生一体虚妄。诸钝根者便谓都亡因果。今此辨析。因果昭然。则知前难意显真谛。今疑意明俗谛。前后相济。方成圆了。即前圆解之义残也　二别问地狱\u003cbr/\u003e\u003cbr/\u003e     世尊。如宝莲香比丘尼。持菩萨戒。私行淫欲。妄言行淫非杀非偷无有业报。发是语已。先于女根生大猛火。后于节节猛火烧然。堕无间狱。琉璃大王。善星比丘。琉璃为诛瞿昙族姓。善星妄说一切法空。生身陷入阿鼻地狱。此诸地狱。为有定处。为复自然。彼彼发业各各私受　宝莲香事未检所出。意谓杀盗有对。邪行无对。故云无报。善星事出涅槃。琉璃缘如本经。为有定处下问意有六。文见于三。六者。谓有定处。无定处。自然。因缘。私受。同受。下文结云。不断三业。各各有私。因各各私。众私同分。非无定处　二请说申益\u003cbr/\u003e\u003cbr/\u003e     唯垂大慈。发开童蒙。令诸一切持戒众生闻决定义欢喜顶戴谨洁无犯　幼小曰童。情昧曰蒙。阿难自鄙无有大智。愿垂开发也。诸持戒者。若闻因果虚妄犹如空华。则持戒何益。苟示决定义门。必令谨洁无犯　二如来答二。一赞请许宣\u003cbr/\u003e\u003cbr/\u003e     佛告阿难。快哉此问。令诸众生不入邪见。汝今谛听。当为汝说　即俗而真唯一妙觉。即真而俗因果不亡。此义双融。方为圆了。阿难所问颇称佛心。故叹快哉。自除邪见　二正为分别三。一约情想以总明三。一总开二分文二。一标列\u003cbr/\u003e\u003cbr/\u003e     阿难。一切众生。实本真净。因彼妄见。有妄习生。因此分开内分外分　诸法本真未尝生起。由念分别见诸法生。苟能离念。即见众生山河国土本来成佛。故云实本真净。返本者虽尔。其未返者各依见妄造业受报。故下文云。此等众生不识本心。受此轮回。经无量劫。不得真净。皆由随顺杀盗淫故。返此三种。又则出生无杀盗淫。有名鬼伦。无名天趣。有无相倾。起轮回性。故云因彼妄见有妄习生等　二正明二。初内分约情二。一释相\u003cbr/\u003e\u003cbr/\u003e     阿难。内分即是众生分内。因诸爱染发起妄情。情积不休能生爱水　爱染之情。正是众生生死根本。名为内分。分亦因义。情爱沉下。能润业受生。故如水也。外由内感。故有水轮遍十方界\u003cbr/\u003e\u003cbr/\u003e     是故众生心忆珍羞。口中水出。心忆前人或怜或恨。目中泪盈。贪求财宝心发爱涎。举体光润。心着行淫。男女二根自然流液　此引事验也。忆即是念。明记为性。念有憎爱。故分怜恨。由爱起憎。不离情染。内有情染外现其事。故皆流水也　二结成\u003cbr/\u003e\u003cbr/\u003e     阿难。诸爱虽别。流结是同。润湿不升自然从坠。此名内分　所爱之境虽别。能爱之心是一。故云流结是同。流谓沉下。结谓缚着。因既不升。果亦沦坠　二外分约想二。初释相\u003cbr/\u003e\u003cbr/\u003e     阿难。外分即是众生分外。因诸渴仰发明虚想。想积不休能生胜气　众生生死本分由情。情着染境因是从坠。今以净境为所欲处。但由其想。不属于情。乃是众生分外之事。故云外分。气谓气色也\u003cbr/\u003e\u003cbr/\u003e     是故众生心持禁戒。举身轻清。心持咒印。顾盻雄毅。心欲生天。梦想飞举。心存佛国。圣境冥现。事善知识。自轻身命　引事验也。身轻清。顾雄毅。梦飞举。圣境现。轻身命。此五皆是殊胜气色。由想故有也。毅果敢也　二结成\u003cbr/\u003e\u003cbr/\u003e     阿难。诸想虽别。轻举是同。飞动不沈自然超越。此名外分　忻外胜境。不由情染。想既轻清自然飞动。报当超越也。已上总而略明。未细分别善恶　二别辨趣生二。一总明业缘逆顺\u003cbr/\u003e\u003cbr/\u003e     阿难。一切世间生死相续。生从顺习。死从变流。临命终时未舍暖触。一生善恶俱时顿现。死逆生顺。二习相交　顺逆有二。一约情。一切众生好生恶死。生即顺情。死即逆情。故云生从顺习死从变流。变犹逆也。又受胎时。三处皆顺。故得生也。死则无此。二约业。业能感果。生即顺感。由因致果也。故云顺习。死即反此。无生长义。故云变流。生死交际风火未散。平生行业善恶因缘此时俱现。强者先牵。即随生处　二别明情想升沉五。一明纯想\u003cbr/\u003e\u003cbr/\u003e     钝想即飞。必生天上。若飞心中兼福兼慧及与净愿。自然心开见十方佛。一切净土随愿往生　此有二类。若唯有想不兼福慧。即但持戒而厌此身。必生天上。若于持戒兼修福慧。发见佛愿。深厌三界。必生净土。见十方佛即获法忍。故云心开。如观经说　二情少想多\u003cbr/\u003e\u003cbr/\u003e     情少想多。轻举非远。即为飞仙大力鬼王飞行夜叉地行罗刹。游于四天。所去无碍　想多故飞行自在。情少故受仙鬼形。此之等类。多因邪想不正修行。即是不修戒慧但修邪定。不持戒故堕鬼神道。以修定故有大神通。差别之因。一如上说。仍是想多情少。此中仙鬼等四。可以九八七六想配之。若情多者。必无戒定。堕三涂耳\u003cbr/\u003e\u003cbr/\u003e     其中若有善愿。善心护持我法。或护禁戒随持戒人。或护神咒随持咒者。或护禅定保绥法忍。是等亲住如来座下　此想多中仍兼善愿也。虽不持戒。且有定愿。护持戒咒及禅定者。斯则由宿习故毁禁。知过故发愿。亦是乘急戒缓者。故能于八部身而见佛耳　三情想均等\u003cbr/\u003e\u003cbr/\u003e     情想均等。不飞不坠。生于人间想明斯聪。情幽斯钝　不升为天仙。不坠落三涂。仍于均等之中。想或稍强。根必聪慧。情或稍重。根必暗钝。虽同人类。亦由情想有此差异。即别报也　四情多想少\u003cbr/\u003e\u003cbr/\u003e     情多想少。流入横生。重为毛群。轻为羽族　若望下文。此当六情四想也。横生旁生也。然有轻重。若情稍重。报为走兽。故曰毛群。若想稍强。身为飞禽。故云羽族。细论差别。如类生中及下文说","cnt":0,"sort":6639449,"author":"赖永海","prev":"6639448.html","next":"6639450.html","book_title":"首楞严经疏","updateTimeFmt":"2024-03-28 17:25:52","category":"都市小说"}