{"id":0,"code":"6639439.html","title":"第26章 (26)","latest_chapter_name":"正文 第47章 (47)","xiao_shuo_code":"9274","content":"\u003cbr/\u003e\u003cbr/\u003e    世尊。我了如是唯心识故。识性流出无量如来。今得授记。次补佛处　既能现亲证真唯识理。依正净秽皆唯心现。故无量佛从识性流。今得补佛。亦我识变非由他也　三重指结詶\u003cbr/\u003e\u003cbr/\u003e     佛问圆通。我以谛观十方唯识。识心圆明入圆成实。远离依他及遍计执。得无生忍。斯为第一　初观染净依正皆唯识变本无自性。即不起虚妄遍执计我及法。即离遍计。决了能变所变元是菩提妙觉明性。即离依他。唯一圆成清净宝。觉故云远离依他及遍计执。故唯识云。初即相无性。次无自然性。后由远离前所执我法性。即斯义也　七大势至菩萨三。初遇佛受教二。一标指\u003cbr/\u003e\u003cbr/\u003e     大势至法王子。与其同伦五十二菩萨。即从座起。顶礼佛足。而白佛言。我忆往昔恒河沙劫。有佛出世名无量光。十二如来相继一劫。其最后佛名超日月光。彼佛教我念佛三昧　亦名无量光得大势。如观经释。念佛三昧如下自明　二叙教二。一喻显二。一喻不念之失\u003cbr/\u003e\u003cbr/\u003e     譬如有人一专为忆一人专妄。如是二人。若逢不逢或见非见　专忆如佛。专忘谓不念者。如是众生见佛不定。故云若逢不逢等　二喻念佛之得\u003cbr/\u003e\u003cbr/\u003e     二人相忆。二忆念深。如是乃至从生至生同于形影。不相乖异　佛与众生。忆念相应。故佛与生如形影也　二法合二。一合不念\u003cbr/\u003e\u003cbr/\u003e     十方如来怜念众生如母忆子。若子逃逝虽忆何为　如母忆子佛也。若子逃逝生也。虽忆何为不会遇也　二合念佛二。一提喻贴合\u003cbr/\u003e\u003cbr/\u003e     子若忆母如母忆时。母子历生不相违远。若众生心忆佛念佛。现前当来必定见佛。去佛不远。不假方便自得心开　初提喻。若众下贴合。不假下得益　二寄喻重显\u003cbr/\u003e\u003cbr/\u003e     如染香人身有香气。此则名曰香光庄严　染香有香气。念佛得见佛。因果相称。谁谓不然　二修习获证\u003cbr/\u003e\u003cbr/\u003e     我本因地。以念佛心入无生忍。今于此界。摄念佛人归于净土　念佛入无生者。初即以生灭心。缘念佛之相好。专注一境。心无间然。见佛相好光明庄严依报眷属一一乐事。如对明镜自见面像。周眸遍览无非佛果。然后复观所念之佛诸有境界。俱为虚妄。本无自性。以从念想之所现故。能念之心已起未起自何而有。不见一法毕竟空寂。以心不见心无相可得。斯则能所俱寂本来离念。离念相者等虚空界无所不遍。法界一相。即是如来平等法身。此则由念相好见法身佛。即无生念也。故云以念佛心入无生忍。我既得度。众生法身与我无异。无异之性互相关涉。故念佛者我皆摄取。故云摄念佛人归于净土　三结答所问\u003cbr/\u003e\u003cbr/\u003e     佛问圆通。我无选择。都摄六根。净念相继得三摩地。斯为第一　念属意根。意根即诸根所依。故摄六也。念即无念。故云净念。不以念间。故云相继。此即于根大性而悟入也\u003cbr/\u003e\u003cbr/\u003e     首楞严义疏注经卷第五（之二）首楞严义疏注经卷第六（之一）\u003cbr/\u003e\u003cbr/\u003e     长水沙门子璇集\u003cbr/\u003e\u003cbr/\u003e     第五返闻真实证。此门次第合次那律。以是六根之耳根故。今以圆通义广庆说相继敕简连环。故最后说。以表臻极真实故尔。若前便说。诸佛放光庆赞此门。即余圣无功。若不庆赞。不表此门。是真圆通。故今科为返闻真实也　文二。一正陈修证三。一正叙因修二。一遇佛禀教\u003cbr/\u003e\u003cbr/\u003e     尔时观世音菩萨即从座起。顶礼佛足。而白佛言。世尊。忆念我昔无数恒河沙劫。于时有佛出现于世。名观世音。我于彼佛发菩提心。彼佛教我从闻思修入三摩地　梵音阿那婆娄吉底输。此云观世音。从能所境智以立名也。值佛观法。皆其所师。师资相承无相违耳。闻思修慧诸行通途。无有一佛不以音声而化群品。无有一机不从耳根闻教解悟。由是彼佛教从此入　二如教修观\u003cbr/\u003e\u003cbr/\u003e     初于闻中入流亡所。所入既寂。动静二相了然不生。如是渐增。闻所闻尽　入流犹返流也。初观闻性。返照离缘。不随前尘流转起灭。故云入流亡所。所缘声相由不随故。寂然不起。起即是动。既亡动相静亦不生。以动静境是耳家所取。今观无性本无所有毕竟叵得。故云了然不生。即所取无相也。圆觉云应当远离一切幻化虚妄境界。复增观行。所缘既亡。闻相不起。此能闻相即是闻慧。能所俱寂。故云闻所闻尽。此遣闻慧也。一根既尔。余根亦然。亦是前文此根初解先得人空也。圆觉云心如幻者亦复远离\u003cbr/\u003e\u003cbr/\u003e     尽闻不住。觉所觉空　尽闻之处即思慧为体。名之为觉。此之觉慧属第六识。是则舍闻而观于义。今亦不住此尽闻处。更进观行。观破此觉及所觉闻。二俱不立。故名为空。此遣思慧。即前文云。空性圆明成法解脱。圆觉云远离为幻亦复远离\u003cbr/\u003e\u003cbr/\u003e     空觉极圆。空所空灭　觉空之处思慧既尽。唯与修慧相应。观行增微修慧圆极。故云空觉极圆。此能空修慧与所空觉亦俱不存。故云空所空灭。此遣修慧。即是前文解脱法已俱空不生也。圆觉经云。离远离幻亦复远离\u003cbr/\u003e\u003cbr/\u003e     生灭既灭。寂灭现前　生灭既灭。即结前三慧三空尽也。既展转空。俱属生灭。至此已极。故云既灭。无生真理寂常妙性了然明现。故云寂灭现前。故上文云。是名菩萨从三摩地入无生忍。此乃圆观闻性。无前境界。渐澄粗念。稍除细想。以至无念。如上文云。静深不动。沙土自沈清水现前。名为初伏客尘烦恼。去泥纯水。名为永断根本无明。明相精纯。一切变现不为烦恼。皆合涅槃清净妙德。此即始从观行至相似觉。名生灭位。入随分觉证无生忍。名无生位。然此初证境界不可思议。与佛无殊。故经云。初心毕竟二不别。如是二心前心难。入此位后。心心寂灭。自然流入萨婆若海。此之观门。即是圆修一心三观。今为从闻思修返照离缘显自闻性粗念不起细念不生以至寂灭。挟空义说。是则一空一切空也。闻性显处中道理现。名寂灭现前耳　二具彰果德二。一获果德\u003cbr/\u003e\u003cbr/\u003e     忽然超越世出世间。十方圆明获二殊胜。一者上合十方诸佛本妙觉心。与佛如来同一慈力。二者下合十方一切六道众生。与诸众生同一悲仰　前寂灭现前是断德。本觉妙心是智德。慈悲二力是恩德。既是圆修。三德圆证。故超世间凡夫出世三乘。此最上乘。唯佛与佛乃能究尽也。十方圆明者。证此境界。见十法界三种世间。无不是如。无不成佛。圆故无德不备。明故无障不尽。无缘慈悲是佛心相。具足众德是德之首。胜中胜法故云殊胜。本妙觉心即是己心。与诸如来无二圆满。今日亲证。故名为合。合故得乐。故同慈力。一切众生亦是此心无二无别。故亦彼合。合故见其本成佛道抂自流浪。故可悲仰。自下见应拔苦。皆由此二而流演耳　二明妙用三。一三十二应三。一标举\u003cbr/\u003e\u003cbr/\u003e     世尊。由我供养观音如来。蒙彼如来授我如幻闻熏闻修金刚三昧。与佛如来同慈力故。令我身成三十二应入诸国土　以如幻力。熏修闻思修慧。成金刚三昧。能破无始微细无明。圆证如来藏体。依体起用。随缘能应入国土身。华严云。清净妙法身。湛然应一切。今言三十二者。以能感之类不出斯数。非所现应有限量耳　二列释四。圣身四。一佛身\u003cbr/\u003e\u003cbr/\u003e     世尊。若诸菩萨。入三摩地。进修无漏。胜解现圆。我现佛身。而为说法令其解脱　第十地菩萨。坐华王座垂成正觉。亦须别佛说教闻熏令断最后微细无明。故观世音。现第十重他受用身而为说法。言胜解者。于决定境。忍可印持。不为异缘之所引转。此指最极根本无分别智将圆满时。故名胜解。然此菩萨。登住已去虽为因位。便能现上位身为彼说法。以此圆证一位即诸位更无浅深。故能现耳　二独觉\u003cbr/\u003e\u003cbr/\u003e     若诸有学。寂静妙明。胜妙现圆。我于彼前现独觉身。而为说法令其解脱　麟觉独悟。出无佛世。厌喧乐静。独处山林。资加二位名为有学。此后断惑便证无学。约自乘理智将证未证。名寂静妙明。菩萨现同类身。先称本习。后令近佛　三缘觉\u003cbr/\u003e\u003cbr/\u003e     若诸有学。断十二缘。缘断胜性胜妙现圆。我于彼前现缘觉身。而为说法令其解脱　辟支迦罗云独觉。亦云缘觉。前但自悟。今依教悟。观十二缘。作流转还灭二种观法。以集谛为初门。未发真前名为有学。理智将圆。菩萨身同必诱令进也　四声闻\u003cbr/\u003e\u003cbr/\u003e     若诸有学。得四谛空。修道入灭。胜性现圆。我于彼前现声闻身。而为说法令其解脱　因闻四谛声教悟。故名声闻也。发真之后三果三向。俱名有学。未发真前。在忍位中。用有漏智。缩观观四谛。作三十二行相。见道一十六心无漏道发。断四谛下八十八使分别烦恼。证生空理。名四谛空。从初果后。进断俱生。证灭谛理。名修道入灭。将登无学。名胜性现圆。现身说法令其速证。然后诱之。不滞化城令进大果　二天质二。一释梵自在对\u003cbr/\u003e\u003cbr/\u003e     若诸众生。欲心明悟不犯欲尘。欲身清净。我于彼前现梵王身。而为说法令其解脱　若有希欲心明开悟身光清净生于四禅。不为欲界烦恼尘染。为现梵王。说四禅法出入禅支修证次第。令其离欲生于梵世\u003cbr/\u003e\u003cbr/\u003e     若诸众生。欲为天主统领诸天。我于彼前现帝释身。而为说法令其成就　众生爱统诸天。菩萨现为帝释。说上品十善。令戒根清净。生地居顶。住善见宫。为忉利王也\u003cbr/\u003e\u003cbr/\u003e     若诸众生。欲身自在游行十方。我于彼前现自在天身。而为说法令其成就　欲身自在游行十方。现二天身说法教化。即夜摩睹史天也。名自在者。慈恩云。得异熟果。随意所念胜下二天。下二天果依树而得。今随欲得。名为自在\u003cbr/\u003e\u003cbr/\u003e     若诸众生。欲身自在飞行虚空。我于彼前现大自在天身。而为说法令其成就　乐变化天他化自在。名大自在。不乐异熟果。乐自乐他。变为乐具而受用之。名大自在。然若止以化乐他化二天所配。即摄义不尽。故从慈恩摄四天也　二统摄鬼神对\u003cbr/\u003e\u003cbr/\u003e     若诸众生。爱统鬼神救护国土。我于彼前现天大将军身。而为说法令其成就　天大将军即天帝所管将也。分住三十二天。各领鬼神镇护四方\u003cbr/\u003e\u003cbr/\u003e     若诸众生。爱统世界保护众生。我于彼前现四天王身。而为说法令其成就　四天王者。上升之元首。下界之初天。于须弥山各居一埵。所领鬼神每王二部。共八部众救护国界\u003cbr/\u003e\u003cbr/\u003e     若诸众生。爱生天宫驱使鬼神。我于彼前现四天王国太子身。而为说法令其成就　天王太子即那吒之类。辅政统摄。跨握鬼物护世益人。菩萨身同。先令成就。后使厌离　三人位三。一帝王臣佐对\u003cbr/\u003e\u003cbr/\u003e     若诸众生。乐为人主。我于彼前现人王身。而为说法令其成就　王往也。人皆归往也。四轮粟散皆人之王。以上化下。物无不从\u003cbr/\u003e\u003cbr/\u003e     若诸众生。爱主族姓世间推让。我于彼前现长者身。而为说法令其成就　长者具有十德。谓姓贵。位高。大富。威猛。智深。年耆。行净。礼备。上叹。下归。十德具焉名大长者\u003cbr/\u003e\u003cbr/\u003e     若诸众生。爱谈名言清净自居。我于彼前现居士身。而为说法令其成就　博闻强识。不求仕宦。居财大富秉志廉贞。故名居士\u003cbr/\u003e\u003cbr/\u003e     若诸众生。爱治国土剖断邦邑。我于彼前现宰官身。而为说法令其成就　国域也。大曰邦。邦封也。有功者封于是也。邑即是县。五官六官各有所典。皆为宰官。斯则葺治邦家。移训风俗。剖判决断。民无抂挠也\u003cbr/\u003e\u003cbr/\u003e     若诸众生。爱诸数术摄卫自居。我于彼前现婆罗门身。而为说法令其成就　婆罗门云净行。咒禁算艺调养方法皆为数术。菩萨乘机现相。奖而成之。亦何物而不化　二出家在家对\u003cbr/\u003e\u003cbr/\u003e     若有男子。好学出家持诸戒律。我于彼前现比丘身。而为说法令其成就　尸罗云戒。毗尼云律。由依律法防非止恶。故名为戒。即二百五十戒也\u003cbr/\u003e\u003cbr/\u003e     若有女人。好学出家持诸禁戒。我于彼前现比丘尼身。而为说法令其成就　尼女声。即女比丘。持五百戒也。既戒德自严。轨物成化。进行弥速。远出三界\u003cbr/\u003e\u003cbr/\u003e     若有男子。乐持五戒。我于彼前现优婆塞身。而为说法令其成就。若有女子。五戒自居。我于彼前现优婆夷身。而为说法令其成就　五戒谓不杀。不盗。不邪淫。不妄语。不饮酒。佛为提谓长者等在家众。受三归已即授五戒。为优婆塞。经说。五戒者天下大禁忌。若犯此五。在天违五星。在地违五岳。在方违五帝。在身违五藏。如是等世间违犯无量。若约出世。则坏五分法身一切佛法。以五戒是大小尸罗根本故。好学此者。现清净男与说此法。优婆夷云清净女。亦近事女　三女主童身对\u003cbr/\u003e\u003cbr/\u003e     若有女人。内政立身以修家国。我于彼前现女主身及国夫人命妇大家。而为说法令其成就　掌理王之内政。谓之内宰。政者所以政不正也。卿大夫曰家。天子诸侯曰国。天子后妃曰女主。诸侯曰国夫人。命者。夫尊于朝。妻荣于室。受命于后妃。故云命妇。大家者。后妃所师之女也。如曹惠姬。宫禁国围。声色增逸。不资圣化。曷慕清贞\u003cbr/\u003e\u003cbr/\u003e     若有众生。不坏男根。我于彼前现童男身。而为说法令其成就。若有处女。爱乐处身。不求侵暴。我于彼前现童女身。而为说法令其成就　童男童女。贞节越俗。标格于人。菩萨处之。劝励弥笃　四鬼神三。一天龙药叉乐神类\u003cbr/\u003e\u003cbr/\u003e     若有诸天。乐出天伦。我现天身而为说法令其成就。若有诸龙。乐出龙伦。我现龙身而为说法令其成就。若有药叉。乐度本伦。我于彼前现药叉身。而为说法令其成就。若乾闼婆。乐脱其伦。我于彼前现乾闼婆身。而为说法令其成就　天能厌乐。龙能怖苦。乐神荡逸。药叉勇健。各慕出伦。非圣不拔　二无酒疑神蟒形类\u003cbr/\u003e\u003cbr/\u003e     若阿修罗。乐脱其伦。我于彼前现阿修罗身。而为说法令其成就。若紧那罗。乐脱其伦。我于彼前现紧那罗身。而为说法令其成就。若摩呼罗伽。乐脱其伦。我于彼前现摩呼罗伽身。而为说法令其成就　修罗丑状而多慢。疑神似人而戴角。蟒形田[虫*殳]腹行之类。因多毁戒。微行惠施。堕此道中。各愿出类。皆从其欲　三人非人等杂趣类","cnt":0,"sort":6639439,"author":"赖永海","prev":"6639438.html","next":"6639440.html","book_title":"首楞严经疏","updateTimeFmt":"2024-03-28 17:25:52","category":"都市小说"}