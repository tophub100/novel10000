{"id":0,"code":"6639446.html","title":"第33章 (33)","latest_chapter_name":"正文 第47章 (47)","xiao_shuo_code":"9274","content":"\u003cbr/\u003e\u003cbr/\u003e    阿难。汝今欲修真三摩地直诣如来大涅槃者。先当识此众生世界二颠倒因。颠倒不生。斯则如来真三摩地　上明三种相续。今明二种颠倒。以众生颠倒即摄业果故。如前文云。汝但不随分别世间业果众生三种相续。三缘断故三因不生。则汝心中演若达多狂性自歇。歇即菩提。不从人得。故云颠倒不生即真三昧　三别辨颠倒二。一总叙倒因\u003cbr/\u003e\u003cbr/\u003e     阿难。云何名为众生颠倒。阿难。由性明心性明圆故。因明发性。性妄见生。从毕竟无。成究竟有　如来藏心。本性真明。周遍法界。故云性明圆故。由此真明。从性发动。便成所相。所既妄立。生于妄能。能即妄见也。能所二相俱不离真。故云因明发性性妄见生。元是一真。本来无相。忽然妄动二相俄生。从无相真。成有相妄。故云成究竟有。此异相也\u003cbr/\u003e\u003cbr/\u003e     此有所有非因所因。住所住相。了无根本　同相也。此上异相为能有。生今同相为所有。异相本非有因而得生起而为同相之因。斯即前文如是迷因因迷自有。下文亦云。妄元无因。于妄想中立因缘性。异既生同。同为能住。异为所住。故云住所住相。此住所住元既无因。复何根本。斯则二相毕竟无住。故云了无根本\u003cbr/\u003e\u003cbr/\u003e     本此无住。建立世界及诸众生　无同异相也。依前同异以为根本。而得生起无同异也。以前二相。正是无明梨耶识体。虽分同异。一念转成微细生灭。全是无明。从此变起山河大地根身种子。故起信云。以依不觉故心动。说名为业。以依动故能见。依能见故境界妄现。维摩云。从无住本立一切法。此即无明无因故云无住　二别明倒义三。一众生颠倒二。一因迷有相\u003cbr/\u003e\u003cbr/\u003e     迷本圆明。是生虚妄。妄性无体。非有所依　重指业相也。昧圆明真实。成能所虚妄。能所妄动本无因依。妄想发生。无同异中炽然成异。故无体也\u003cbr/\u003e\u003cbr/\u003e     将欲复真。欲真已非真真如性　指转相也。由前动故。觉动希静。嫌妄欲真。希欲既生。转增迷倒。不复元静。但得影真。是虚妄心所变起故。故云已非真真如性\u003cbr/\u003e\u003cbr/\u003e     非真求复。宛成非相。非生非住非心非法　指现相也。已成虚妄。故云非真。而求于复便现虚相。此即所变真影转成世间诸相也。其相体虚。故云非相。非犹妄也。此即总举。非生下别列。无而忽有故生。有而暂止故住。缘虑相续故心。染净差别故法。体元不实故皆言非。于中非心。即是六粗中前二粗也　二随业受生\u003cbr/\u003e\u003cbr/\u003e     展转发生生力发明。熏以成业。同业相感。因有感业。相灭相生。由是故有众生颠倒　此后四粗也。由前心起分别。展转渐粗。执取计名造诸业行。故云熏以成业。憎爱二业各同界趣。业感为因。报应为果。遂有相生相灭之报。淫欲为因。故相生。杀盗为因。故相灭。此即众生业果二相续也　二世界颠倒二。一明世界因起\u003cbr/\u003e\u003cbr/\u003e     阿难。云何名为世界颠倒。是有所有。分段妄生。因此界立。非因所因。无住所住。迁流不住。因此世成。三世四方和合相涉。变化众生成十二类　迷毕竟无。成究竟有。有故立界。隔别不同。故云分段。非因而因。无住而住。因能生果。果住于因。因果相生。迁流不断。世由此立。三世四方和合相涉。宛转十二。变化有精亦十二也　二明颠倒相生\u003cbr/\u003e\u003cbr/\u003e     是故世界因动有声。因声有色。因色有香。因香有触。因触有味。因味知法。六乱妄想成业性故。十二区分。由此轮转。是故世间声香味触。穷十二变。为一旋复　内由动相。外感风轮。故有声现。因空生摇。坚明立碍。故有色立。金风相摩。则有火光。火则有气。气则香也。宝明生润。火光上蒸。由斯流水。水有冷暖。故成触也。触分涩滑。与舌相对。则有味生。五境合意。则名为法。此六尘境与内根妄想。和合杂乱。由此造作一切诸业。故成业性。业必有报。十二品类由此区分。故成轮转。是故下结成旋复。旋复亦轮转也。声香味触略举十二之四也　三类生差别三。一总标列\u003cbr/\u003e\u003cbr/\u003e     乘此轮转颠倒相故。是有世界卵生胎生湿生化生。有色无色有想无想。若非有色若非无色。若非有想若非无想　情想相因。形待不息。有情世界不出十二。动念初起。迷本圆常。影明遂现。故卵生居首。情爱后起。次有胎生。异爱不同。次分湿化。想心纷扰取舍多端。成后诸类有色无色等。下自委辨　二别释十二。一动类\u003cbr/\u003e\u003cbr/\u003e     阿难。由因世界虚妄轮回动颠倒故。和合气成八万四千飞沉乱想。如是故有卵羯逻蓝流转国土。鱼鸟龟蛇其类充塞　世界初兴元由虚妄。虚妄故动。动即是风。风即气也。故云和合气成。迷圆常理。成虚妄想。想气和合成于卵生。故动念为初。卵生居首。因兹种类八万四千。世间施设且举此数。理则无量。羯逻蓝者此云凝滑。入胎初位。胎卵未分。鱼鸟龟蛇即飞沈类也　二欲类\u003cbr/\u003e\u003cbr/\u003e     由因世界杂染轮回欲颠倒故。和合滋成八万四千横竖乱想。如是故有胎遏蒲昙流转国土。人畜龙仙其类充塞　杂染即爱。爱名为欲。欲故生润乃名为滋。横竖者。人行正道竖首而行。违正因邪。故生横类。遏蒲昙云疱。胎卵分也　三趣类\u003cbr/\u003e\u003cbr/\u003e     由因世界执着轮回趣颠倒故。和合暖成八万四千翻覆乱想。如是故有湿相蔽尸流转国土。含蠢蠕动其类充塞　由执着故一心趣境。湿暖之处与想相应即便受生。故云暖成。翻覆乱想者。因即违心背信。翻覆任情。遂感类生。飞走不定。蔽尸云软肉。以其初受湿生。形尚柔软。既不入胎。故无前位　四假类\u003cbr/\u003e\u003cbr/\u003e     由因世界变易轮回假颠倒故。和合触成八万四千新故乱想。如是故有化相羯南流转国土。转蜕飞行其类充塞　变易不常。假新换故。触境之处与想相应即便受生。新故乱想者。因即不循仁义。厌故取新。但徇己情。爱彼忘此。假托不实。变受异身。又化生初质风触即坚。既无本形。因触而立。此取转受异身。名之为化。故云转蜕也。羯南云硬肉　五障类\u003cbr/\u003e\u003cbr/\u003e     由因世界留碍轮回障颠倒故。和合著成八万四千精耀乱想。如是故有色相羯南流转国土。休咎精明其类充塞　留碍为缘。障隔不决。苟逢明着。爱此受生。名色相羯南。星辰日月。吉者为休。凶者为咎。下至爝火蚌珠。俱此类耳。此等皆是有情变生。能与世间作休咎灾祥之应耳　六惑类\u003cbr/\u003e\u003cbr/\u003e     由因世界销散轮回惑颠倒故。和合暗成八万四千阴隐乱想。如是故有无色羯南流转国土。空散销沈其类充塞　销散为缘。惑暗颠倒。厌坏色相。思无边空。色尽心亡。厌空绝想。乃至有顶沉冥幽隐。即无色界外道之类耳　七影类\u003cbr/\u003e\u003cbr/\u003e     由因世界罔象轮回影颠倒故。和合忆成八万四千潜结乱想。如是故有想相羯南流转国土。神鬼精灵其类充塞　虚妄影象。似有如无。信忆则灵。绝信则否。蹈迹附影之类。皆从忆想所生。因即外道凡夫。祈神祷祠。存形立影。终身奉事。志慕神通。精灵向附。因果相酬。必生其类　八痴类\u003cbr/\u003e\u003cbr/\u003e     由因世界愚钝轮回痴颠倒故。和合顽成八万四千枯槁乱想。如是故有无想羯南流转国土。精神化为土木金石其类充塞　堕在世间。愚痴为本。既非觉了。顽钝相成。或乃习定灰凝。思专枯槁。心随境变。化物成身。用无识为真修。将顽愚为至道。乃至如劫毗罗化为石千年华表土木精怪等。并心祈报质。非毕竟无情。报尽入轮。如无想天堕　九伪类\u003cbr/\u003e\u003cbr/\u003e     由因世界相待轮回伪颠倒故。和合染成八万四千因依乱想。如是故有非有色相成色羯南流转国土。诸水母等以虾为目其类充塞　因依假待。虚伪不真。托秽成身。藉物为导。因即和合巧伪。改故为新。或附托因依。递倚形势。资身养命。业果相循。如水母等以水沫成身以虾为目。有情身内八万户虫。并是此类。揽物成体。假食于他。不从自类受身。故名非有色相　十性类\u003cbr/\u003e\u003cbr/\u003e     由因世界相引轮回性颠倒故。和合咒成八万四千呼召乱想。由是故。有非无色相无色羯南。流转国士。咒诅厌生其类充塞　互相引调诱以成性。咒诅更加召以为类。虽从声感。假自性质。如虾蟆等。以声附卵然后长养。非声则坏。因即或由好着声境。或是违誓。厌祷求生。心口为殃。报招其咎耳　十一罔类\u003cbr/\u003e\u003cbr/\u003e     由因世界合妄轮回罔颠倒故。和合异成八万四十回互乱想。如是故有非有想相成想羯南流转国土。彼蒲卢等异质相成其类充塞　交合虚妄。诬罔相成。取异为同。回他作己。元非想相。后假相成。即蒲卢等是此类也。蒲卢蜾蠃也。取青虫为子。非己所生。推因。或是违亲认义。弃本从他。谬继别宗。妄袭余族。因果之应。感此类生　十二杀类\u003cbr/\u003e\u003cbr/\u003e     由因世界怨害轮回杀颠倒故。和合怪成八万四千食父母想。如是故有非无想相无想羯南流转国土。如土枭等附块为儿。及破镜鸟以毒树果抱为其子。子成父母皆遭其食。其类充塞　冤对相仇。连环不止。托至亲之父子。发至怨之杀害。岂不怪哉。初生托质互有想爱。故云非无想相。后时成大父母遭食。故云无想。土枭破镜附块抱果。子子孙孙相成相袭。业使之然。非自然耳。问既是怨对。无感生义。何得用附而生怨中有爱。答托质须资爱想。杀害由乎先业。爱想无常。由业所起。始虽起爱。后变成憎。故遭其食　三结名类\u003cbr/\u003e\u003cbr/\u003e     是名众生十二种类　如文\u003cbr/\u003e\u003cbr/\u003e     首楞严义疏注经卷第七首楞严义疏注经卷第八（之一）\u003cbr/\u003e\u003cbr/\u003e     长水沙门子璇集\u003cbr/\u003e\u003cbr/\u003e     二返妄归真辨地位之相三。初辨渐次修行者。前由无明动彼静心。从细至粗。遂成三相及二颠倒　又由世界和合相涉根尘相对成业性故。十二区分。类生差别。流浪苦海如汲井轮。其犹空华于湛精明乱生乱灭。此皆尘劳烦恼污染真性不得清净。今欲转染归净返流复源。故立渐次修行以为对治。下喻云。如净器中除去毒蜜。以诸汤水并杂灰香洗涤其器后贮甘露。由此渐次以立地位也　文二。一结前生后二。一结前颠倒因\u003cbr/\u003e\u003cbr/\u003e     阿难。如是众生。一一类中。亦各各具十二颠倒。犹如捏目乱华发生。颠倒妙圆真净明心。具足如斯虚妄乱想　众生妄心无始熏习业苦种子如恒河沙。何啻十二八万四千。故一一类。复具十二。于妙圆中。皆是狂劳虚妄华相　二生后渐次法\u003cbr/\u003e\u003cbr/\u003e     汝今修证佛三摩提。于是本因元所乱想。立三渐次。方得除灭。如净器中除去毒蜜以诸汤水并杂灰香洗涤其器后贮甘露　真心如器。颠倒即毒蜜。汤水等即戒定慧。洗涤即修习。甘露即无生忍。若本无垢。亦无修证。既有修证。须具众因。故此三种皆为本也　二正辨修行二。一征列\u003cbr/\u003e\u003cbr/\u003e     云何名为三种渐次。一者修习除其助因。二者真修刳其正性　前问至何渐次得修行目。今此第二正名修行。故云真修\u003cbr/\u003e\u003cbr/\u003e     三者增进违其现业　五种辛菜名为助因。以能资助烦恼业故。淫盗杀妄名为正性。以是生死根本解脱怨故。根尘偶对。流逸奔趣。正是无明现行业用。是故除而去之。刳而空之。违而背之。苟三行渐着。功用渐成。六用不行。返流全一。妙圆平等。身心快然。是人即获无生法忍　二别释三。一除其助因二。一总指食为助因\u003cbr/\u003e\u003cbr/\u003e     云何助因。阿难。如是世界十二类生。不能自全。依四食住。所谓段食。触食。思食。识食。是故佛说一切众生皆依食住　皆依食住者。食以资益诸根大种。心心所法能生喜乐相续执持。故有四种。段谓分段。以欲界香味触三正消变时有资益义。乃名为食。触食。谓根境识三和合。能引意识相应触起。触对前境。能生喜乐。资益诸根及心心所故。思食。谓意识相应思与欲俱转。于可意境希望偏胜有资益义故。识食谓第八识。由前三食缘助势力。令此第八体有增胜。故能执持诸根大种。能与诸法为长养因。有摄益义。故名为食。如四食章　二别示食辛过患三。一劝令断\u003cbr/\u003e\u003cbr/\u003e     阿难。一切众生。食甘故生。食毒故死。是诸众生。求三摩提。当断世间五种辛菜　有资益义。皆名为甘。不正消变能坏身心。皆名为毒。五辛者。谓大蒜茖葱慈葱兰葱兴渠。是五性热气荤味辣。修行者食。能杀法身。如食毒也。故须断之　二示过患二　一现同鬼住\u003cbr/\u003e\u003cbr/\u003e     是五种辛。熟食发淫。生啖增恚如是世界食辛之人。纵能宣说十二部经。十方天仙。嫌其臭秽咸皆远离。诸饿鬼等。因彼食次舐其唇吻。常与鬼住。福德日销。长无利益　生死根本无过淫杀。此五能助。复加荤秽。引诸邪恶。污清净道。故福德天众舍离。无益诸鬼同住也。唯增痴惑。失正真道。修三昧者岂不慎之　二终作魔民\u003cbr/\u003e\u003cbr/\u003e     是食辛人。修三摩地。菩萨天仙十方善神不来守护。大力魔王。得其方便。现作佛身来为说法。非毁禁戒。赞淫怒痴。命终自为魔王眷属。受魔福尽。堕无间狱　臭辣荤秽非可圣意。故不守护。魔不持戒。而修邪定。及修世福。遂感魔宫。以定福力。且顺生报。其毁禁业顺后方受。故云福尽堕狱　三结成行\u003cbr/\u003e\u003cbr/\u003e     阿难。修菩提者。永断五辛。是则名为第一增进修行渐次　二刳其正性二。一劝持戒二。一正劝止持三。一正明\u003cbr/\u003e\u003cbr/\u003e     云何正性。阿难。如是众生。入三摩地。要先严持清净戒律。永断淫心。不食酒肉。以火净食。无啖生气　正性者。此杀盗淫性是罪故。复是生死根本性故。然饮酒合是助因。今为正性者。以过恶深于辛故。以火净食者以浅况深。生果尚须净食。何况酒肉淫盗杀妄。涅槃护讥嫌戒。与性重等。故须防微免致大过　二反显\u003cbr/\u003e\u003cbr/\u003e     阿难。是修行人。若不断淫及与杀生。出三界者。无有是处　岂有具诸功德出离之体而从淫盗杀妄中得。必不然也　三顺结","cnt":0,"sort":6639446,"author":"赖永海","prev":"6639445.html","next":"6639447.html","book_title":"首楞严经疏","updateTimeFmt":"2024-03-28 17:25:52","category":"都市小说"}