{"id":0,"code":"6639450.html","title":"第37章 (37)","latest_chapter_name":"正文 第47章 (47)","xiao_shuo_code":"9274","content":"\u003cbr/\u003e\u003cbr/\u003e    七情三想。沉下水轮。生于火际。受气猛火。身为饿鬼常被焚烧。水能害己。无食无饮经百千劫　火际者饿鬼所居处也。水轮向下至火轮际。近地狱也。受气猛火者。由业力故。受猛火气以为身也。故常被烧节节火起。水能害己者。苦于无水也。苟遇成火而烧其身。故云害己\u003cbr/\u003e\u003cbr/\u003e     九情一想。下洞火轮。身入风火二交过地。轻生有间。重生无间。二种地狱　二交过地者。风火二轮交际之处。即正是七热地狱处也。于九情中。稍减者名轻。即八情者堕有间。稍增者名重。入无间正九情也。此言无间。约受苦说。然此无间。对前有间得名。以是第七热地狱故。下即第八五无间狱。别名阿鼻最极重也　五纯情\u003cbr/\u003e\u003cbr/\u003e     纯情即沈阿鼻狱。若沉心中。有谤大乘。毁佛禁戒。诳妄说法。虚贪信施。滥膺恭敬。五逆十重。更生十方阿鼻地狱　阿鼻此云无间。即第八狱也。此具五种。谓受罪。苦具。身量。劫数。寿命也。若依俱舍。业报无间。以造此罪必堕地狱更无余业余生能间隔故。谤大乘下诸罪最重。由是更生十方阿鼻。法华云。若谤此经。其人命终入阿鼻狱具足一劫。劫尽更生。如是展转至无数劫。俱舍论说。阿鼻地狱寿命中劫。二十增减为一中劫。既言无数。此世界坏。即往十方阿鼻也。以谤法罪断佛种故。令无量人堕邪见故　三结由自业\u003cbr/\u003e\u003cbr/\u003e     循造恶业。虽则自招。众同分中兼有元地　随顺造恶。故受苦报。恶业不同受报亦别。故云自招。众同分中有元地者。众名不一。同是一义。众有相似。同立分名。造业同者共中共变。俱舍论说。有差别同分无差别同分。同业共感众多苦具同受此苦。名无差别同分。若随轻重受报不同。名差别同分。今云元地即差别也　二就业报以别辨七。初地狱三。一结前生后\u003cbr/\u003e\u003cbr/\u003e     阿难。此等皆是彼诸众生自业所感。造十习因。受六交报　由乎情想妄集诸业。随业善恶或升或坠。故云自业所感。十习因者别指恶业。即由十使烦恼。于六根门发识造业。洎受其报。从六根出。报与业交。故云交报。同受地狱即引业招。六根别受即满业致。俱是众生妄情习造耳　二征起别辨二。一十习因十。一淫习\u003cbr/\u003e\u003cbr/\u003e     云何十因　总征也。发业有二。一正发。即无明。二助发。即余惑俱分别也。今此十因。除淫习是所发之业。余九皆是能发之惑。惑有根随。下文自指。此下十段文皆有三\u003cbr/\u003e\u003cbr/\u003e     阿难。一者淫习交接发于相磨。研磨不休。如是故有大猛火光于中发动。如人以手自相摩触暖相现前　一由因致果。此即正是所发业也。具足贪痴。生死轮回斯为其本。内根外境互相偶构。故云交接。内外相发遂成欲火。喻显可知\u003cbr/\u003e\u003cbr/\u003e     二习相然。故有铁床铜柱诸事　二正感果相。根境两具。故云二习。能触所触。皆是我心互相熏习结成淫业。以于欲境起颠倒心生自他乐想。因此业种。后感其报。从其能触现地狱身。从其所触现诸苦具。皆是自业所熏。分其二习自相刑害耳。他皆仿此\u003cbr/\u003e\u003cbr/\u003e     是故十方一切如来。色目行淫。同名欲火。菩萨见欲如避火坑　三结示过名。火能变坏一切世间。欲能破灭出世善法。是故行者应当远离　二贪习\u003cbr/\u003e\u003cbr/\u003e     二者贪习交计发于相吸。吸览不止。如是故有积寒坚冰于中冻冽。如人以口吸缩风气有冷触生　由因致果也。贪即是爱根本之数。正能润生。于有有具染着为性。由爱着故种种计校。求取前境。故云交计相吸也。贪取不止。如水结冰坚住不散遂成冻例。此释贪久成业以致果也。喻文可见\u003cbr/\u003e\u003cbr/\u003e     二习相凌。故有吒吒波波罗罗青赤白莲寒冰等事　正显果相也。由因感果。由内感外。吒波罗等忍寒声也。即八寒地狱。俱舍云。頞部陀者此云疱。尼剌部陀此云疱裂。此二从相。阿哳吒唬唬婆谑谑婆。此三从声。郁钵罗等三如青白红莲。此三从色。以寒之弥甚身色如之。相凌侵凌也\u003cbr/\u003e\u003cbr/\u003e     是故。十方一切如来。色目多求。同名贪水。菩萨见贪如避瘴海　结示过名。贪能滋润。滋长恶法。如今之有泉饮之则贪也。复能损害法身慧命。如有瘴之海　三慢习\u003cbr/\u003e\u003cbr/\u003e     三者慢习交凌发于相恃。驰流不息。如是故有腾逸奔波积波为水。如人口舌自相绵味因而水发。二习相鼓。故有血河灰河热沙毒海融铜灌吞诸事。是故十方一切如来。色目我慢。名饮痴水。菩萨见慢如避巨溺　三段如前。恃己凌他高举为性。故名为慢。今云交凌相恃驰骋流逸。慢之相也。血河等事皆所感报。由内致外因果相称耳。饮之迷倒。故名痴水。西国有之。巨溺可知　四嗔习\u003cbr/\u003e\u003cbr/\u003e     四者嗔习交冲发于相忤。忤结不息。心热发火。铸气为金。如是故有刀山铁橛剑树剑轮斧钺枪锯。如人衔冤杀气飞动。二习相击。故有宫割斩斫剉刺捶击诸事。是故十方一切如来。色目嗔恚。名利刀剑。菩萨见嗔如避诛戮　于诸苦具。增恚身心。热恼居怀。性不安隐。已上皆根本惑摄。互相冲忤结成热恼。热恼不息。气忿成坚。故感金石等事。橛系罪人杙也。宫割秦五刑之二也。斩斫剉皆新之死刑。刺即古刑之墨也。今流罪有之捶击皆新刑之笞杖类也。如劫末时。人起猛利嗔心。所执草木皆成刀剑。非内心之所感乎　五诈习\u003cbr/\u003e\u003cbr/\u003e     五者诈习交诱发于相调。引起不住。如是故有绳木绞校。如水浸田草木生长。二习相延。故有杻械枷锁鞭杖挝棒诸事。是故十方一切如来。色目奸伪。同名谗贼。菩萨见诈如畏豺狼　诈谓谄曲。罔冒于他。矫设异仪。险曲为性。或取他意。或藏己失。不任师友正教诲故。此随数也。今云发于相调引起不住。正是此也。奸诈多端。或乱良善。矫设方便递相诱引。故云交诱。绳木绞校。所感苦具也。长恶滋蔓。如水浸田。豺狗足群行。舌有逆刺。狠锐首白颊。大尾长胡。似犬也。奸伪败正犹如谗贼　六诳习\u003cbr/\u003e\u003cbr/\u003e     六者诳习交欺发于相罔。诬罔不止。飞心造奸。如是故有尘土屎尿秽污不净。如尘随风各无所见。二习相加。故有没溺腾掷飞坠漂沦诸事。是故十方一切如来。色目欺诳。同名劫杀。菩萨见诳如践蛇虺　此亦随数。诳谓矫诳。心怀异谋。多现不实。矫现有德。诡诈为性。邪命为业。今云交欺。欺即诳也。诬罔即是现邪命事以诱利誉也。尘土屎尿皆苦具也。刀兵劫时人互杀害。故云劫杀。虺蝮虺也。博三寸。首如擘　七怨习\u003cbr/\u003e\u003cbr/\u003e     七者怨习交嫌发于衔恨。如是故有飞石投礰匣贮车槛瓮盛囊襆。如阴毒人怀抱畜恶。二习相吞。故有投掷擒捉击射挽撮诸事。是故十方一切如来。色目冤家。名违害鬼。菩萨见冤如饮鸩酒　怨即恨也。由忿为先。怀恶不舍。结冤为性。不能含忍。常热恼故。囊襆等。已上皆拘系罪人之具。有作扑字之误也。挽撮皆牵系罪人也。有作抛亦字误也。如违害鬼常伺取人。鸩酒鸩鸟名也。翼毛划酒。酒则杀人　八见习\u003cbr/\u003e\u003cbr/\u003e     八者见习交明。如萨迦耶见戒禁取邪悟诸业。发于违拒。出生相返。如是故有王使主吏证执文藉。如行路人来往相见。二习相交。故有勘问权诈考讯推鞫察访披究照明善恶童子手执文簿辞辩诸事。是故十方一切如来。色目恶见。同名见坑。菩萨见诸虚妄遍执如入毒壑　见谓恶见。于诸谛理颠倒推度。染慧为性。能障善见招苦为业。此见行相差别有五。一身见。执我我所。二边见。执断执常。三邪见。谤无因果。四见取。谓于诸见及所依蕴。执无最胜能得清净。一切斗诤所依为业。五戒禁取。谓于随顺诸见戒禁及所依蕴。执为最胜能得清净。无利勤苦所依为业。此之见习。各执己解互相是非。故感王使主吏等事。权诈者设方便以取情也。照明引他事以照证也　九抂习\u003cbr/\u003e\u003cbr/\u003e     九者抂习交加发于诬谤。如是故有合山合石碾硙耕磨。如谗贼人遇抂良善。二习相排。故有押捺捶按蹙摝衡度诸事。是故十方一切如来。色目怨谤。同名谗虎。菩萨见抂如遭霹雳　抂则逼压良善损恼于他。心无悲愍。害所摄也。既以抂押良善抑捺无辜令称有罪。故感合山等事。蹙谓逼迫。摝谓振动。衡权衡也。度丈尺也。谗能害善。虎能食人　十讼习\u003cbr/\u003e\u003cbr/\u003e     十者讼习交谊发于藏覆。如是故有鉴见照烛。如于日中不能藏影。故有恶友业镜火珠。披露宿业对验诸事。是故十方一切如来。色目覆藏。同名阴贼。菩萨观覆。如戴高山履于巨海　此是覆习。而言讼者。由覆发讼故。所言覆者。于自作罪恐失利誉。隐藏为性。悔恼为业。谓覆罪者后必悔恼不安隐故。己既有罪。不能自发。遂招他讼。此讼即是恼之一法。忿恨为先。追触暴热恨戾为性。蛆螫为业。谓追往恶。触现违缘。心便恨戾。多发嚣暴凶鄙粗言。蛆螫他故乃名为讼。此覆彼讼。二习相发。故感恶友业镜等事。覆藏过恶。自知而已。如于阴贼不惧当苦。必堕恶道。如戴山履海也\u003cbr/\u003e\u003cbr/\u003e     首楞严义疏注经卷第八（中）首楞严义疏注经卷第八（之三）\u003cbr/\u003e\u003cbr/\u003e     长水沙门子璇集\u003cbr/\u003e\u003cbr/\u003e     二六交报二。一总标\u003cbr/\u003e\u003cbr/\u003e     云何六报。阿难。一切众生。六识造业。所招恶报从六根出　造业既从六根而出。受报还归六根。因与果交。故云交报。又下一根受报备历六根。根根皆尔。故云交报。此云六识造业者。且据总相。业者招感为义。然通总别。若能为引业善不善思招感当来第八无记果者。即总报业。若为满业三性思种招感当来苦乐等果者。名别报业。其第六识。通造总别报业。若前五识。但为助发别报。不能发总。以强盛随转二差别故。从六根出者。六根是彼造业具故。造既从根。受亦根受。故从根出　二别辨六。一见报二。一临终见境\u003cbr/\u003e\u003cbr/\u003e     云何恶报从六根出。一者见报。招引恶果。此见业交。则临终时。先见猛火满十方界。亡者神识。飞坠乘烟。入无间狱。发明二相　眼根造罪是见业。临终见境是报与业交。以眼根取色色能役心造种种业。故见猛火满十方界。神识随火入狱受报　二乘业受报\u003cbr/\u003e\u003cbr/\u003e     一者明见。则能遍见种种恶物。生无量畏。二者暗见。寂然不见。生无量恐。如是见火烧听能为镬汤洋铜。烧息能为黑烟紫焰。烧味能为燋丸铁糜。烧触能为热灰炉炭。烧心能生星火迸洒煽鼓空界　明暗二尘是眼所取。明可辨别。故见恶相。暗无分别。但生恐惧。如是下遍历六根。然有旁正。正由眼根发识造业。故先历眼。今此不明。文略故耳。下文即具。此中以火为苦具主。及历余根。随根转变为不可意境也　二闻报二。一临终见境\u003cbr/\u003e\u003cbr/\u003e     二者闻报。招引恶果。此闻业交。则临终时。先见波涛没溺天地。亡者神识。降注乘流入无间狱发明二相　声能鼓动心海如波如涛。取此造业。故临终时先见此也。降注下流也　二乘业受报\u003cbr/\u003e\u003cbr/\u003e     一者开听。听种种闹。精神瞀乱。二者闭听。寂无所闻。幽魄沉没。如是闻波。注闻则能为责为诘。注见则能为雷为吼为恶毒气。注息则能为雨为雾。洒诸毒虫周满身体。注味则能为脓为血种种杂秽。注触则能为畜为鬼为粪为尿。注意则能为电为雹摧碎心魄　耳根所取动静二境。造种种业。今受其报亦缘此二。开即动也。闭即静也。如是下历根别受。此文之中。以根对境有所参差。将恐梵文回互。译者随而弗审。如雷吼毒气非眼所取。雨雾毒虫非鼻家境。余文则顺。有智自详　三嗅报二。一临终见境\u003cbr/\u003e\u003cbr/\u003e     三者嗅报。招引恶果。此嗅业交。则临终时。先见毒气充塞远近。亡者神识。从地涌出入无间狱。发明二相　鼻根造罪。贪嗅诸香众生身分及男女等香。作种种业。故招毒气以受其报　二乘业受报\u003cbr/\u003e\u003cbr/\u003e     一者通闻。被诸恶气。熏极心扰。二者塞闻。气掩不通。闷绝于地。如是嗅气冲息则能为质为履。冲见则能为火为炬。冲听则能为没为溺为洋为沸。冲味则能为馁为爽。冲触则能为绽为烂为大肉山。有百千眼。无量[口*（一/巾）]食。冲思则能为灰为瘴为飞砂礰击碎身体　通塞是彼鼻所取境。依此造业。依此受苦。故有二相。如是下历根别受。为质为履者。质碍也。履犹通也。为馁为爽者。鱼败为馁。爽乖差也。余文可知　四尝报二。一临终见境\u003cbr/\u003e\u003cbr/\u003e     四者味报。招引恶果。此味业交。则临终时。先见铁网猛炎炽裂周覆世界。亡者神识。下透挂网倒悬其头入无间狱。发明二相　舌根作罪其罪最广。一贪味为罪。杀戮必多。二发语造业。其罪又广。以妄言绮语两舌恶口。比于余根。此最广博。故感铁网周覆世界也　二乘业受报\u003cbr/\u003e\u003cbr/\u003e     一者吸气。结成寒冰。冻裂身肉。二者吐气。飞为猛火。焦烂骨髓。如是尝味历尝则能为承为忍。历见则能为然金石。历听则能为利兵刃。历息则能为大铁笼弥覆国土。历触则能为弓为箭为弩为射。历思则能为飞热铁从空而下　吸气则取味所招。吐气则发语所致。如是下历根别受。为承为忍者。承领忍受一切恶味。造业之时。先是舌根受食知味。然后始益诸根大种。舌不领味诸根不益。受报亦然　五触报二。一临终见境\u003cbr/\u003e\u003cbr/\u003e     五者触报。招引恶果。此触业交。则临终时。先见大山四面来合无复出路。亡者神识。见大铁城。火蛇火狗虎狼师子。牛头狱卒马头罗刹。手执枪槊驱入城门向无间狱。发明二相　身根为罪多因男女淫爱等触。贪着细滑随时冷热。故受合山等事　二乘业受报\u003cbr/\u003e\u003cbr/\u003e     一者合触。合山逼体。骨肉血溃。二者离触。刀剑触身。心肝屠裂。如是合触历触则能为道为观为厅为案。历见则能为烧为热。历听则能为撞为击为倳为射。历息则能为括为袋为考为缚。历尝则能为耕为钳为斩为截。历思则能为坠为飞为煎为炙　身之所取唯合与离。从之造罪。感果亦尔。如是下历根别受。道观厅案皆治罪处也。余文可解　六思报二。一临终见境","cnt":0,"sort":6639450,"author":"赖永海","prev":"6639449.html","next":"6639451.html","book_title":"首楞严经疏","updateTimeFmt":"2024-03-28 17:25:52","category":"都市小说"}