{"id":0,"code":"6639443.html","title":"第30章 (30)","latest_chapter_name":"正文 第47章 (47)","xiao_shuo_code":"9274","content":"\u003cbr/\u003e\u003cbr/\u003e    终不自言我真菩萨真阿罗汉泄佛密因轻言末学。唯除命终阴有遗付　真圣利物终不可测。以承佛制不妄漏泄。此圣真因。唯圣自证故云密因。未学之前不可轻说。阴有遗付者不显称也。此开临终密有表示遣嘱弟子。如求那屈指事　二结责\u003cbr/\u003e\u003cbr/\u003e     云何是人。惑乱众生。成大妄语　二结成明诫\u003cbr/\u003e\u003cbr/\u003e     汝教世人修三摩地。后复断除诸大妄语。是名如来先佛世尊第四决定清净明诲　三诫劝四。一喻其不断\u003cbr/\u003e\u003cbr/\u003e     是故阿难。若不断其大妄语者。如刻人粪为栴檀形欲求香气。无有是处　修禅定之檀形。刻妄语之人粪。遥观可意。近逼秽闻。欲求道香。终无得理　二举其防微\u003cbr/\u003e\u003cbr/\u003e     我教比丘。直心道场。于四威仪一切行中尚无虚假。云何自称得上人法　三乘所证为上人法。此文举浅况深。余小妄语尚不可为。况大妄耶　三重喻大过\u003cbr/\u003e\u003cbr/\u003e     譬如穷人妄号帝王自取诛灭。况复法王如何妄窃。因地不直。果招纡曲。求佛菩提。如噬脐人。欲谁成就　初喻大妄止成苦本。后喻求道终无得理。如人噬脐了不相及。春秋传曰。若不早图。后君噬脐　四断成叵益\u003cbr/\u003e\u003cbr/\u003e     若诸比丘心如直弦。一切真实。入三摩提永无魔事。我印是人。成就菩萨无上知觉　一切时中。悉无虚伪。若斯人也真求道欤。岂不速至乎。若示相标形诈称得道。内怀谄曲。外规名闻。岂曰修行。故法华云。浊世恶比丘。邪智心谄曲。未得谓为得。我慢心充满。乃至衲衣在空闲。假名阿练若。当知是等尽行魔业　二结归邪正\u003cbr/\u003e\u003cbr/\u003e     如我所说名为佛说。不如此说即波旬说\u003cbr/\u003e\u003cbr/\u003e     首楞严义疏注经卷第六（之二）首楞严义疏注经卷第七\u003cbr/\u003e\u003cbr/\u003e     长水沙门子璇集\u003cbr/\u003e\u003cbr/\u003e     二他力离魔。此为障重者助之以咒力也。文二。一述意略明四。一总结前文\u003cbr/\u003e\u003cbr/\u003e     阿难。汝问摄心。我今先说入三摩地修学妙门。求菩萨道。要先持此四种律仪。皎如冰霜。自不能生一切枝叶。心三口四。生必无因。阿难。如是四事。若不遗失。心尚不缘色香味触。一切魔事云何发生　戒是正顺解脱之本。依因此戒得有定慧。故知三昧戒为先容。此之重禁。虽约身口。一一治心。既与定慧相应。色香味触无非实相。岂有魔事恼乱行者　二劝诵神咒\u003cbr/\u003e\u003cbr/\u003e     若有宿习不能灭除。汝教是人。一心诵我佛顶光明摩诃萨怛多般怛罗无上神咒。斯是如来无见顶相无为心佛从顶发辉坐宝莲华所说心咒　前虽广说持戒清净皎如冰霜既不造新已离魔事。然有无始宿习垢障尘沙。如影随形。与道为妨。于修行者一切时障。或数病数恼多淫多嗔。或遭邪师。或遇魔娆。诸难竞起。皆是无始不善宿因邪思业种。熏识现行。常与正道以为冤敌。凡夫始学。道力微弱。不能排遣。故佛有妙神咒。能灭宿世恶习令无娆恼。道力速成。不遭退屈前说定慧破烦恼障。复明戒学但止罪业。今说神咒。能破宿殃。兼除报障。三障苟亡。不证何待　三指陈功效\u003cbr/\u003e\u003cbr/\u003e     且汝宿世。与摩登伽。历劫因缘恩爱习气非是一生及与一劫。我一宣扬。爱心永脱成阿罗汉。彼尚淫女。无心修行。神力冥资速证无学。云何汝等在会声闻求最上乘决定成佛。譬如以尘扬于顺风。有何艰险　登伽宿有淫习。今得离欲。是断业烦恼障。现为淫女。今得无学。是转报障。无心修行。遇此神咒尚得圣果。况复志求无上觉道。决定修行。咒力加持。有何艰险而不至哉　四略示持方二。一示行仪\u003cbr/\u003e\u003cbr/\u003e     若有末世欲坐道场。先持比丘清净禁戒。要当选择戒清净者第一沙门以为其师。若其不遇真清净僧。汝戒律仪必不成就。戒成已后。着新净衣。然香闲居。诵此心佛所说神咒。一百八遍。然后结界。建立道场。求于十方现住国土无上如来放大悲光来灌其顶　持戒不完。五缘即阙。况为师范展转授人。己戒不净。他戒安就。故须选择第一清净真授戒者。故梵网经。千里内无授戒师。当于佛前自誓受戒。先忏七逆。后求戒法。皆见好相方知罪灭得戒。不尔不得。戒既成就。闲居静处。然香诵咒。数满百八。以表除灭百八烦恼。内戒外咒俾魔不生。恐障坛场。故须先尔求现住佛光照显加。心得勇猛。进道弥速　二明感应\u003cbr/\u003e\u003cbr/\u003e     阿难。如是末世清净比丘。若比丘尼。白衣檀越。心灭贪淫。持佛净戒。于道场中发菩萨愿。出入澡浴。六时行道。如是不寐经三七日。我自现身。至其人前。摩顶安慰令其开悟　道场次第。仪范周旋。如圭峰山圆觉修证仪说。诵咒加持。发见佛愿。佛现身者名为感应。若见余境。背于本习。事与愿违。即是魔境。非真感应。又见真应。心得开悟。烦恼微薄。智慧明净。若因见佛。愚钝宛然烦恼却重。斯皆魔境。非真佛也　二酬请广说二。一具明坛法二。一请问\u003cbr/\u003e\u003cbr/\u003e     阿难白佛言。世尊。我蒙如来无上悲诲。心已开悟。自知修证无学道成。末法修行建立道场。云何结界。合佛世尊清净轨则　我居佛世。蒙佛亲示现今开悟。已知修证必至无学。末法学人。必加功行。建立道场。有何方法令其轨则　二答释二。一示结坛方法二。一坛场基量\u003cbr/\u003e\u003cbr/\u003e     佛告阿难。若末世人愿立道场。先取雪山大力白牛食其山中肥腻香草。此牛唯饮雪山清水。其粪微细。可取其粪和合旃檀以泥其地。若非雪山。其牛臭秽。不堪涂地。别于平原。穿去地皮五尺已下。取其黄土。和上旃檀沉水苏合薰陆郁金白胶青木零陵甘松及鸡舌香。以此十种细罗为粉。合土成泥。以涂场地。方圆丈六。为八角坛　雪山牛乳纯是醍醐。所有茹退最为香洁。但和一味旃檀即可涂地。苟无此者。即取深土。别加众香十味和合。以涂场地。八角之坛。方圆应量。除地为之。仍无级数。即今墠也。坛虽八角。上下为十。以应圆数。以下文有悬镜相对上下交光一一镜中现十方佛。以表一身即十身十身即一身重重无尽互相显现互相容受。即表证藏心不思议境界之相也。下文十方诸佛一时俱现镜交光处。是此相耳　二供养法式二。一列供具二。一长时供具\u003cbr/\u003e\u003cbr/\u003e     坛心置一金银铜木所造莲华。华中安钵。钵中先盛八月露水。水中随安所有华叶。取八圆镜各安其方围绕华钵镜外建立十六莲华。十六香炉间华铺设。庄严香炉。纯烧沉水。无令见火。取白牛乳置十六器。乳为煎饼。并诸砂糖油饼乳糜苏合蜜姜纯酥纯蜜。于莲华外。各各十六。围绕华外。以奉诸佛及大菩萨　诸佛菩萨不食此食。为令福增示现而食。令修行者福慧具足速得圆满。如佛受纯陀最后供养令其具足檀波罗蜜。此亦如是。故须供养　二随时供物\u003cbr/\u003e\u003cbr/\u003e     每以食时。若在中夜。取蜜半升。用酥三合。坛前别安一小火炉。以兜楼婆香煎取香水沐浴其炭然令猛炽。投是酥蜜。于炎炉内烧令烟尽。亨佛菩萨　二陈像设\u003cbr/\u003e\u003cbr/\u003e     令其四外遍悬幡华。于坛室中。四壁敷设十方如来及诸菩萨所有形像。应于当阳张卢舍那。释迦弥勒阿閦弥陀诸大变化观音形像兼金刚藏。安其左右。帝释梵王乌刍瑟摩并蓝地迦诸军茶利。与毗俱胝四天王等频那夜迦。张于门侧。左右安置。又取八镜。覆悬虚空。与坛场中所安之镜。方面相对。使其形影重重相涉　悬幡列像。一一皆令影现镜中。欲使行人熟此境界则于事事无碍法界之理易得证耳。若时若处。一念之中。遍游十方。遍见诸佛。遍行佛事。遍得供养。一念既尔。尘尘皆然　二明诵咒规仪二。一明修行三。一修助行\u003cbr/\u003e\u003cbr/\u003e     于初七中。至诚顶礼十方如来诸大菩萨阿罗汉号。恒于六时。诵咒围坛。至心行道。一时常行一百八遍。第二七中。一向专心。发菩萨愿心无间断。我毗奈耶先有愿教。第三七中。于十二时。一向持佛般怛罗咒。至第七日。十方如来一时出现镜交光处。承佛摩顶　三七日中所行各异。初则礼佛围坛诵咒行道。此中必行五悔。礼佛求哀加被忏悔。离我慢障等。次则舍前所行。常发大愿。则运心广大。离狭劣障。后则一向诵持心咒。加持行门。防诸魔事。由斯三限助修之力。感应道交。显受佛应摩顶安慰　二入观行\u003cbr/\u003e\u003cbr/\u003e     即于道场修三摩地。能令如是末世修学身心明净犹如琉璃　魔障既离。复承显加。修三摩提速得成就。故令身心明净如琉璃也　三示不成\u003cbr/\u003e\u003cbr/\u003e     阿难。若此比丘。本受戒师。及同会中十比丘等。其中有一不清净者。如是道场。多不成就　戒根为本。入道先门。师与证人一等清净。师若有阙。资无所承。道场不就职由斯矣　二明得果\u003cbr/\u003e\u003cbr/\u003e     从三七后。端坐安居经一百日。有利根者。不起于座得须陀洹。纵其身心圣果未成。决定自知成佛不谬。汝问道场。建立如是　须陀洹果名通大小。小乘可知。今修大乘首楞严定。发菩萨愿。应以大乘位次论果。若璎珞本业经。初地名鸠摩罗伽。乃至四地名须陀洹。佛地名婆伽婆佛陀。将配此经。恐太高深。若约见真得无生忍名须陀洹。甚为中当。即初入别圆地住位也。此则正与观音修证义同。若配下位。恐非所宜。以此经中云圣果故。利根修故。又以下经获无生忍第三渐次便已证得。此即无妨。必不可以未证位配。请细详之　二正说神咒三。一请问三。一叙承咒力\u003cbr/\u003e\u003cbr/\u003e     阿难顶礼佛足。而白佛言。自我出家。恃佛憍爱。求多闻故。未证无为。遭彼梵天邪术所禁。心虽明了。力不自由。赖遇文殊令我解脱　阿难虽得小乘初果。若望大乘。名假择灭。非真无为。故云未证　二愿闻咒辞\u003cbr/\u003e\u003cbr/\u003e     虽蒙如来佛顶神咒冥获其力。尚未亲闻。唯愿大慈。重为宣说。悲救此会诸修行辈。末及当来在轮回者。承佛密音。身意解脱　文殊密诵以解淫难。故云未闻。今请显说。意欲传通至后代耳　三众咸伫听\u003cbr/\u003e\u003cbr/\u003e     于时会中一切大众。普皆作礼。伫闻如来秘密章句　二与说二。一正说神咒二。一现化佛\u003cbr/\u003e\u003cbr/\u003e     尔时世尊。从肉髻中涌百宝光。光中涌出千叶宝莲。有化如来坐宝华中。顶放十道百宝光明。一一光明。皆遍示现十恒河沙金刚密迹。擎山持杵。遍虚空界。大众仰观。畏爱兼抱。求佛哀祐。一心听佛无见顶相放光如来宣说神咒　将说神咒。现光化佛。化复作化。百河沙众。此即如来藏心不思议妙用。一即一切。一切即一。大众将证此理。故示现以表也。下说神咒。是此密因。宣与大众化他令益　二说咒辞","cnt":0,"sort":6639443,"author":"赖永海","prev":"6639442.html","next":"6639444.html","book_title":"首楞严经疏","updateTimeFmt":"2024-03-28 17:25:52","category":"都市小说"}