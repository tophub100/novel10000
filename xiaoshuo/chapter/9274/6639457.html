{"id":0,"code":"6639457.html","title":"第44章 (44)","latest_chapter_name":"正文 第47章 (47)","xiao_shuo_code":"9274","content":"\u003cbr/\u003e\u003cbr/\u003e    一者。是人见本无因。何以故。是人既得生基全破。乘于眼根八百功德。见八万劫所有众生业流湾环死。此生彼。秖见众生轮回其处。八万劫外。冥无所观。便作是解。此等世间十方众生。八万劫来无因自有　生基全破行阴现也。八百功德。谓由定力。发其眼根本分功德。百倍增胜。乘此通力。见八万劫众生死此生彼。过此不知。亦是行阴势力尽处。不知识阴生因种子无明所熏感果差别。以不知故。便执本来无因而有。如见飞鸟远不及处。便谓为无。以眼根取尘本唯八百。世间通力不越于此。若出世通过此无碍　二结成\u003cbr/\u003e\u003cbr/\u003e     由此计度亡正遍知。堕落外道。惑菩提性如文　二计末无因二。一正辨\u003cbr/\u003e\u003cbr/\u003e     二者是人见末无因。何以故。是人于生既见其根。知人生人。悟鸟生鸟。乌从来黑。鹄从来白。人天本竖。畜生本横。白非洗成。黑非染造。从八万劫无复改移。今尽此形亦复如是。而我本来不见菩提。云何更有成菩提事。当知今日一切物象皆本无因　初二句标。何以下出所以。今尽下正显末无因义。以本无因故末亦如是。八万劫前不见菩提。八万劫后亦复如是。以见本无。末亦无也。知人生人等者。人只生人。无因生鸟。鸟只生鸟。无因生人。此皆不知新造异业感异类生。故成此执　二结成\u003cbr/\u003e\u003cbr/\u003e     由此计度亡正遍知。堕落外道。惑菩提性。是则名为第一外道立无因论　二四遍常论三。一标\u003cbr/\u003e\u003cbr/\u003e     阿难。是三摩中诸善男子。凝明正心。魔不得便。穷生类本。观彼幽清常扰动元。于圆常中起计度者。是人坠入四遍常论　圆常者。行阴生灭相续不失。故名常。由计四种遍一切法。故名圆也　二释四。一二万劫常\u003cbr/\u003e\u003cbr/\u003e     一者。是人穷心境性。二处无因。修习能知二万劫中十方众生所有生灭咸皆循环不曾散失。计以为常　于胜定中。以心境二法。为所穷处。由是观成。知二万劫十方众生生灭循环不曾散失。如水为冰冰还成水。虽循环而体不失。故名为常　二四万劫常\u003cbr/\u003e\u003cbr/\u003e     二者。是人穷四大元。四性常性。修习能知四万劫中十方众生所有生灭咸皆体恒不曾散失。计以为常　此人观中。以四大为所观处。观成能知四万劫中众生生灭咸皆体常。以众生皆以四大为体四大既常众生亦常。故无散失　三八万劫常\u003cbr/\u003e\u003cbr/\u003e     三者。是人穷尽六根末那执受心意识中本元由处。性常恒故。修习能知八万劫中一切众生循环不失本来常住。穷不失性。计以为常　梵云讫利瑟吒耶末那。此云染污意。执受者即第八识。穷此八识。性元是常。由是能知八万劫中众生生灭不断不散。以众生无不具有八种识故。八识既生灭不失。众生亦然。故名常也　四不生灭常\u003cbr/\u003e\u003cbr/\u003e     四者。是人既尽想元。生理更无流止运转。生灭想心今已永灭。理中自然成不生灭。因心所度。计以为常　生理即行阴。以见想尽。想能运动。今已息故。运动既无。不生灭理自然是行。此于生灭计不生灭。故执为常　三结\u003cbr/\u003e\u003cbr/\u003e     由此计常亡正遍知。堕落外道。惑菩提性。是则名为第二外道立圆常论　正遍知即菩提性。那倒分别故失正。唯局二四八万劫中。余不能知。故失正遍。知遍知既亡。故成外道邪论　三四一分常论三。初标\u003cbr/\u003e\u003cbr/\u003e     又三摩中。诸善男子。坚凝正心。魔不得便。穷生类本。观彼幽清常扰动元。于自他中起计度者。是人坠入四颠倒见一分无常一分常论　或执我能生他我常他无常。或执我从他生他常我无常。皆计一分无常一分常论　二释四。一我常彼无常\u003cbr/\u003e\u003cbr/\u003e     一者。是人观妙明心遍十方界湛然。以为究竟神我。从是则计我遍十方凝明不动。一切众生。于我心中自生自死。则我心性名之为常。彼生灭者真无常性　此人修定既未证真。有漏观中。观妙明心遍十方界。假想而见。不知无明妄识变影似真。执此妄心遍十方界。以为真我凝明不动。定力持故。见诸众生。于我心中自生自死。即是无常。我不动者即是常故　二劫坏劫不坏\u003cbr/\u003e\u003cbr/\u003e     二者。是人不观其心。遍观十方恒沙国土。见劫坏处。名为究竟无常种性。劫不坏处。名究竟常　此人定中乘通。见十方界。于中见界未坏。便执为常。见已坏处。执无常性。此虽观器。必带正报　三我如微尘转\u003cbr/\u003e\u003cbr/\u003e     三者。是人别观我心。精细微密犹如微尘。流转十方。性无移改。能令此身即生即灭。其不坏性。名我性常一切死生从我流出。名无常性　我心如微尘者。以心性微密难见。故如微尘。非谓其小也。此执微细心性。以之为我。我者自在。主宰为义。故能流转性无移改。却能令此粗蕴色身有生有灭。以此粗蕴皆从我心所流出故。所流出者名为无常。能流出者名为常性　四行常余无常\u003cbr/\u003e\u003cbr/\u003e     四者。是人知想阴尽。见行阴流。行阴常流。计为常性。色受想等今已灭尽。名为无常　行阴披露现见迁流。故执为常。想等。观中暂伏不起。故执无常。是故此身一分无常。一分常也　三结\u003cbr/\u003e\u003cbr/\u003e     由此计度一分无常一分常故。堕落外道。惑菩提性。是则名为第三外道一分常论　四四有边论三。一标\u003cbr/\u003e\u003cbr/\u003e     又三摩中诸善男子。坚凝正心。魔不得便。穷生类本。观彼幽清常扰动元。于分位中生计度者。是人坠入四有边论　想阴尽处。有四分位。计此以为有边无边　二释四。一三世\u003cbr/\u003e\u003cbr/\u003e     一者。是人心计生元流用不息。计过未者。名为有边。计相续心。名为无边　此人心计。行阴现今流注不息。名为无边。过未不见。名为有边。此约流用生灭不息无有边际。说无边耳　二众生\u003cbr/\u003e\u003cbr/\u003e     二者。是人观八万劫则见众生。八万劫前寂无闻见。无闻见处。名为无边。有众生处。名为有边　虽八万劫见于众生。然有分剂。故曰有边。此外寂然不见有生。则无分剂。故执无边　三心性\u003cbr/\u003e\u003cbr/\u003e     三者。是人计我遍知得无边性。彼一切人现我知中。我曾不知彼之知性。名彼不得无边之心但有边性　我能遍知一切众生。一切众生现为我知故我即得无边心也。我曾不知下。彼一切人虽有于知。此知且不现我知中。以不现故。即是有边　四生灭\u003cbr/\u003e\u003cbr/\u003e     四者。是人穷行阴空。以其所见。心路筹度一切众生。一身之中。计其咸皆半生半灭。明其世界一切所有。一半有边。一半无边　穷行阴空者。想尽行露。今于观中。研令取空也。以研穷心。计度行阴。一切众生一身之内即生即灭。世界亦尔。生处有边。灭处无边。生现见故。灭不见故　三结\u003cbr/\u003e\u003cbr/\u003e     由是计度有边无边。堕落外道。惑菩提性。是则名为第四外道立有边论　五四不死矫乱论三。一标\u003cbr/\u003e\u003cbr/\u003e     又三摩中诸善男子。坚凝正心。魔不得便。穷生类本。观彼幽清常扰动元。于知见中生计度者。是人坠入四种颠倒不死矫乱遍计虚论　此人于知见中。不能决择。有人问者。皆矫智乱答。言不死者。准婆沙说。外道计天常住名为不死。计不乱答得生彼天。若实不知而辄答者。恐成矫乱。故有问时。答言秘密不应皆说。或不定答。佛法呵云此真矫乱　二释四。一八亦\u003cbr/\u003e\u003cbr/\u003e     一者。是人观变化元。见迁流处。名之为变。见相续处。名之为恒。见所见处。名之为生。不见见处。名之为灭。相续之因性不断处。名之为增。正相续中中所离处。名之为减。各各生处。名之为有。互互亡处。名之为无。以理都观。用心别见　别义观行也。于一生灭行阴。分为八义。别见谓常变生灭增减有无也。不见见者见不见也。灭处不可见故。余如文\u003cbr/\u003e\u003cbr/\u003e     有求法人。来问其义。答言我今亦生亦灭亦有亦无亦增亦减。于一切时皆乱其语。令彼前人遗失章句　约义答问。略举六义也。以不能定其道理。但两楹答。故云亦生亦灭等。令彼前人于章句中不得义理。故云遗失章句　二唯无\u003cbr/\u003e\u003cbr/\u003e     二者。是人谛观其心互互无处。因无得证。有人来问。唯答一字。但言其无。除无之余无所言说　念念灭处。名互互无。以心才生即灭。无体可得。行既如是。诸法亦然。故云因无得证。故有问者。但答无耳　三只是\u003cbr/\u003e\u003cbr/\u003e     三者。是人谛观其心各各有处。因有得证。有人来问。唯答一字。但言其是。除是之余无所言说　念念生处。名各各有。因是得证一切皆有。有人来问但答是者。虽见其心念念有生意计皆有。又见其灭。不敢答有。故但答是。拟防其失　四俱见\u003cbr/\u003e\u003cbr/\u003e     四者。见人有无俱见。其境枝故其心亦乱。有人来问。答言亦有即是亦无亦无之中不是亦有。一切矫乱。无容穷诘　此有无俱计也。其境枝故其心亦乱者。以不定是一义。故成乱也。以前二论但偏证有无。今此一论即有无俱见也。亦有即是亦无者。意计亦有之中即有于无。得成有无计也。亦无之中不是亦有者。虽于有中说无。二相各别。故云不是亦有。无容穷诘者。若诘有即是无。又云无中不是亦有。若诘无不是有。又云亦有即是亦无。互相遮防。故难穷诘　三结\u003cbr/\u003e\u003cbr/\u003e     由此计度矫乱虚无。堕落外道。惑菩提性。是则名为第五外道四颠倒性不死矫乱遍计虚论　如是四论。长阿含云。一者若沙门婆罗门等。作如是见。云不知善恶有报耶。若如是问我。我不能答。有愧有畏。我当答言。此事异此事不异。此事非异非不异。是为初见。二以他世有无问。亦作此答。三以何者为善恶问。亦作此答。第四愚冥暗钝。若他有问。俱随言印可。但云如是。如有问云蕴有几种。彼反问云。汝意谓几。他即答言我意谓五。彼云如是。或云此事异等　六十六有相论三。初标\u003cbr/\u003e\u003cbr/\u003e     又三摩中诸善男子。坚凝正心。魔不得便。穷生类本。观彼幽清常扰动元。于无尽流生计度者。是人坠入死后有相发心颠倒　无尽流行阴也。今见行迁。却执于我。死后有相者。以行是我所有故。行既迁流不息。故我死后有相也　二释二。初本计\u003cbr/\u003e\u003cbr/\u003e     或自固身。云色是我。或见我圆含遍国土。云我有色。或彼前缘随我回复。云色属我。或复我依行中相续。云我在色。皆计度言死后有相。如是循环有十六相　初约色蕴具出四句。皆云死后有相。如是循环。例作后三阴十二句也。固身者。固坚也。坚执现今形色是我本体。色阴既尔。受想行等例此而作。成十六句。问前三阴尽。唯行识二阴。何得更执前三又不言识。答前之三阴。观中虽破。但约观法增胜不被阴迷。善巧安忍不生过患。岂可都无谓之破耶。今观行阴。依止前三迁流相续。故执三也。不言识者行阴覆故。由是通前而不言识也　二别计\u003cbr/\u003e\u003cbr/\u003e     从此或计。毕竟烦恼。毕竟菩提。两性并驱。各不相触　既十六相皆死后有。烦恼亦尔。以是生死根故。菩提亦尔。以是觉元明故。真妄两驱。毕竟无改。二皆有相也　三结\u003cbr/\u003e\u003cbr/\u003e     由此计度死后有故。堕落外道。惑菩提性。是则名为第六外道立五阴中死后有相心颠倒论　七八无相论三。初标\u003cbr/\u003e\u003cbr/\u003e     又三摩中诸善男子。坚凝正心。魔不得便。穷生类本。观彼幽清常扰动元。于先除灭色受想中生计度者。是人坠入死后无相发心颠倒　见前三阴已灭。当知行阴亦应还灭。即计死后断灭。总名无相　二释二。初本计\u003cbr/\u003e\u003cbr/\u003e     见其色灭形无所因。观其想灭心无所系。知其受灭无复连缀。阴性销散。纵有生理而无受想。与草木同。此质现前犹不可得。死后云何更有诸相。因之勘校。死后相无。如是循环。有八无相　此约四阴。现在因亡。未来果灭。都成于八　二别计\u003cbr/\u003e\u003cbr/\u003e     从此或计。涅槃因果一切皆空。徒有名字。究竟断灭　阴既因果皆无。涅槃因果亦皆断灭。斯则有为无为染净诸法因果俱无。故云一切皆空　三结\u003cbr/\u003e\u003cbr/\u003e     由此计度死后无故。堕落外道。惑菩提性。是则名为第七外道立五阴中死后无相心颠倒论　八八俱非论三。初标\u003cbr/\u003e\u003cbr/\u003e     又三摩中诸善男子。坚凝正心。魔不得便。穷生类本。观彼幽清常扰动元。于行存中。兼受想灭。双计有无。自体相破。是人坠入死后俱非起颠倒论　此先将已灭三阴。例现存行阴。得四个非有偏句。又将行存一阴。例前已灭三阴。得四个非无偏句。前后相望。每阴皆得非有非无。成四俱非。现在既尔。死后亦然。现在未来共成八也。故云死后俱非也　二释二。初本计\u003cbr/\u003e\u003cbr/\u003e     色受想中见有非有。行迁流内观无不无。如是循环穷尽阴界。八俱非相。随得一缘。皆言死后有相无相　色等三阴先虽是有。而今破尽。故云非有。例行亦尔。此四非有也。行迁流内观无不无者。若将行阴。例前为无。现且念念迁流不断。此又非无。行既非无。前三亦尔。此四非无也。如是循环穷尽阴界者。现将四阴。循历相例。一一皆见非有非无。故云循环。推至死后。故云穷尽阴界。随得一缘者。即此四阴随举一阴。皆悉死后非有非无。今言有无者。有即非无。无即非有也　二别计\u003cbr/\u003e\u003cbr/\u003e     又计诸行性迁讹故。心发通悟。有无俱非。虚实失措　此但现见行阴迁变。生中有灭。故非有。灭中有生。故非无。由是通悟一切皆是非有非无。何啻于八。虚实即无有也。有不定有。实何曾实。无不定无。虚何曾虚。举着皆非。故云失措　三结\u003cbr/\u003e\u003cbr/\u003e     由此计度死后俱非。后际昏瞢无可道故。堕落外道。惑菩提性。是则名为第八外道立五阴中死后俱非心颠倒论　后际下释死后非义。无可道者。言有不有。言无不无。有无二途俱道不得也。现在尚尔。岂况死后不觉不知而言有无耶。故云昏瞢　九七断灭论三。初标\u003cbr/\u003e\u003cbr/\u003e     又三摩中诸善男子。坚凝正心。魔不得便。穷生类本。观彼幽清常扰动元。于后后无生计度者。是人坠入七断灭论　是人见行阴念念灭处。名后后无。设生七处。后皆断灭。故成此论　二释\u003cbr/\u003e\u003cbr/\u003e     或计身灭。或欲尽灭。或苦尽灭。或极乐灭。或极舍灭。如是循环穷尽七除。现前销灭。灭已无复　或计身灭即欲界人天也。同界地故。欲尽即初禅。苦尽即二禅。极乐即三禅。极舍即四禅及无色也。现前销灭者。三阴已灭。行阴亦尔也。七处皆现断灭。死后不复生也　三结","cnt":0,"sort":6639457,"author":"赖永海","prev":"6639456.html","next":"6639458.html","book_title":"首楞严经疏","updateTimeFmt":"2024-03-28 17:25:52","category":"都市小说"}