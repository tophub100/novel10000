{"id":0,"code":"6639442.html","title":"第29章 (29)","latest_chapter_name":"正文 第47章 (47)","xiao_shuo_code":"9274","content":"\u003cbr/\u003e\u003cbr/\u003e    于是阿难及诸大众。身心了然。得大开示。观佛菩提及大涅槃。犹如有人因事远游未得归还明了其家所归道路。普会大众。天龙八部有学二乘及诸一切新发心菩萨。其数凡有十恒河沙。皆得本心。远尘离垢获法眼净。性比丘尼闻说偈已成阿罗汉。无量众生皆发无等等阿耨多罗三藐三菩提心　一会之众。根器各异。大小不同。前文。观音说竟。诸佛放光互来灌顶。兼灌大菩萨及阿罗汉。受彼光者。一时俱获金刚三昧。此即显会二十四圣诸别观门。一时圆入观音修证。今此阿难及诸初心。闻说偈已。随其位次悟入有异。阿难等方悟圆通。从耳根入犹未有证。故云明了其家所归道路。其天龙众及小有学大乘地前十恒河沙获法眼净。即入初地见道位也。性比丘尼是三果人。今成无学。未发心者其数无量。皆发道意即悟解大乘也　三办离魔业行。前虽广说圆通修证。凡夫始学障难尤深。况末代邪宗纷然竞起。邪言惑正。魔辨逼真。滥述既多。朋流者众。若不甄辨。妨正修行。故以戒定慧验之。邪元自露。故九十六种外道。皆能修禅。而无戒德涅槃经云。魔尚能变身为佛。岂不能为四依菩萨惑乱世间。故佛广说。若言听畜八不净物者。是魔所说。身外之物尚不许畜。何况淫盗杀妄根本贪嗔。世有愚人。为魔所惑。诽谤戒律言是小乘。自称大乘无碍自在。下经广破。此等并是魔业。故佛深诫。是称决定大乘明了之教。阿难大权。愍我将来必陷魔难。故殷勤致请。永为真诫耳　文二。一阿难观时请问三。一叙所悟\u003cbr/\u003e\u003cbr/\u003e     阿难整衣服。于大众中合掌顶礼。心迹圆明。悲欣交集。欲益未来诸众生故。稽首白佛。大悲世尊。我今已悟成佛法门。是中修行得无疑惑　圆通即是心所行路。故云心迹。领悟既深得无疑惑。未来多难。更欲伸陈。悲欣者欣今所悟悲后行人　二陈所愿\u003cbr/\u003e\u003cbr/\u003e     常闻如来说如是言。自未得度先度人者菩萨发心。自觉已圆能觉他者如来应世。我虽未度。愿度末劫一切众生　菩萨有二类。一智增。先取佛果后度众生。二悲增。度生心切。故意留惑润生三界。今愿未度而度众生。即悲增也　三述所请\u003cbr/\u003e\u003cbr/\u003e     世尊。此诸众生去佛渐远。邪师说法如恒河沙。欲摄其心入三摩地。云何令其安立道场。远诸魔事。于菩提心得无退屈　此诸众生根劣也。去佛渐远时劣也。邪师说法难多也。此则时浇解昧。惑障尤多。修定摄心难为进趣。况遭魔惑。邪见弥增。加行修证如何无退　二如来广为宣说二。一赞请许宣\u003cbr/\u003e\u003cbr/\u003e     尔时世尊。于大众中称赞阿难。善哉善哉。如汝所问。安立道场。救护众生末劫沉溺。汝今谛听。当为汝说。阿难大众唯然奉教　道场加行事理两修。内秉戒根。外假心咒。内外相济道力易成。为汝宣扬。当善思念　二正为广说二。一自行离魔二。一总明三学\u003cbr/\u003e\u003cbr/\u003e     佛告阿难。汝常闻我毗奈耶中宣说修行三决定义。所谓摄心为戒。因戒生定。因定发慧是则名为三无漏学　诸行或对机不同。此三决定须说。又是决定成佛之因。佛佛皆尔。故云三决定义　二别示戒学。以定慧二门前已说故。符律谈常同涅槃矣。文四。一离欲因二。一正辨是非三。一标示\u003cbr/\u003e\u003cbr/\u003e     阿难。云何摄心。我名为戒。若诸世界六道众生。其心不淫。则不随其生死相续　淫为生死根本。反之则不续矣。圆觉云。一切众生皆因淫欲而正性命。当知轮回爱为根本。由有诸欲助发爱性。是故能令生死相续　二正辩二。一举过显非二。一欲为魔因\u003cbr/\u003e\u003cbr/\u003e     汝修三昧。本出尘劳。淫心不除。尘不可出。纵有多智禅定现前。如不断淫。必落魔道。上品魔王。中品魔民。下品魔女。彼等诸魔亦有徒众。各各自谓成无上道　魔不断淫而修禅定。魔定顺惑易得成就。功深者为上品功浅者为中下。虽不断欲。而修定修福。随福优劣。故成三品。以邪定力报得五通。以有漏福生天魔界。随得少定。不辨邪正。各各自谓成无上道　二未来多惑\u003cbr/\u003e\u003cbr/\u003e     我灭度后。末法之中。多此魔民。炽盛世间。广行贪淫为善知识。令诸众生落爱见坑失菩提路　末世众生。无正法眼。多被魔惑。广行贪淫。假称善友。诱化无识。失正遭苦。宜深察之不令得便　二结成明诫\u003cbr/\u003e\u003cbr/\u003e     汝教世人修三摩地。先断心淫。是名如来先佛世尊第一决定清净明诲　此戒虽与小乘名同。而持随有异。此则一一内防心念。轻重等持。彼则事遂缘成。轻重随戒。故云先断心淫。故论云。心生则种种法生。心灭则种种法灭。故与小乘持戒全别　三诫劝二。一重彰过患二一喻显\u003cbr/\u003e\u003cbr/\u003e     是故阿难。若不断淫修禅定者。如蒸砂石欲其成饭。经百千劫秖名热砂。何以故。此非饭本砂石成故　戒定慧法能生法身戒根不完。徒修禅慧。岂有清净妙体从淫欲生。沙饭异因。孰论劫数　二结失\u003cbr/\u003e\u003cbr/\u003e     汝以淫身求佛妙果。纵得妙悟皆是淫根。根本成淫。轮转三涂必不能出。如来涅槃何路修证　非戒不禅。非禅不慧。戒根不净。所习禅慧那得净乎。以不净故。虽有如无。戒定慧亡。自成轮转。终非圣果　二劝令除断\u003cbr/\u003e\u003cbr/\u003e     必使淫机身心俱断断性亦无。于佛菩提斯可希冀　真持戒人尚无持相。岂令身心犯乎重禁。如下文云。杀盗淫等。有名鬼伦。无名天趣有无二无。无二亦灭。是名妙发三摩提者　二结归邪正\u003cbr/\u003e\u003cbr/\u003e     如我此说名为佛说。不如此说即波旬说　正云波卑夜。此云恶者。波旬讹也　二离杀因二。一正辨是非三。一标示\u003cbr/\u003e\u003cbr/\u003e     阿难。又诸世界六道众生。其心不杀。则不随其生死相续　相杀相偿。结詶连祸。苟或止之。故不相续。余如文　二正辩二。一举过显非二。一杀为鬼因\u003cbr/\u003e\u003cbr/\u003e     汝修三昧。本出尘劳。杀心不除。尘不可出。纵有多智禅定现前。如不断杀。必落神道。上品之人为大方鬼。中品则为飞行夜叉诸鬼帅等。下品当为地行罗刹。彼诸鬼神亦有徒众。各各自谓成无上道　带杀修禅。报为神道。功深福厚。为大力鬼。即五岳四渎系祠祀者。功浅福劣。列在中下。八部所管。及大海边罗刹国类。因修定故。皆有业通迅疾无碍。不断杀故。受此恶趣为天驱役。若不修禅及不修福但行杀害。直入地狱。无此差降　二未来多惑三。一正明\u003cbr/\u003e\u003cbr/\u003e     我灭度后。末法之中。多此鬼神。炽盛世间。自言食肉得菩提路　杀生食肉。是众生冤。如何不断得菩提路　二辨异\u003cbr/\u003e\u003cbr/\u003e     阿难。我令比丘食五净肉。此肉皆我神力化生。本无命根。汝婆罗门。地多蒸湿。加以砂石。草菜不生。我以大悲神力所加。因大慈悲。假名为肉。汝得其味。奈何如来灭度之后食众生肉名为释子　涅槃第四迦叶问云。云何如来先许比丘食三净肉。佛言。随事渐制故耳。复有七种九种。今言五者。随经增减。以意配数。佛以方便权许令食。非究竟说　三示过\u003cbr/\u003e\u003cbr/\u003e     汝等当知。是食肉人。纵得心开似三摩地。皆大罗刹。报终必沉生死苦海。非佛弟子。如是之人。相杀相吞相食未已。云何是人得出三界　似三摩地者鬼神定也。亦能令人知过去未来事。与善定相似。如起信说　二结成明诫\u003cbr/\u003e\u003cbr/\u003e     汝教世人修三摩地。次断杀生。是名如来先佛世尊第二决定清净明诲　三诫劝二。一重彰过患二。一顺明口过二。一喻显\u003cbr/\u003e\u003cbr/\u003e     是故阿难。若不断杀修禅定者。譬如有人自塞其耳高声大叫求人不闻。此等名为欲隐弥露　塞耳修禅。高声行杀。求不闻之道。彰弥露之苦。岂不悲夫　二况显\u003cbr/\u003e\u003cbr/\u003e     清净比丘及诸菩萨。于岐路行不蹋生草。况以手拔。云何大悲取诸众生血肉充食　生草不践。非独护讥。亦深慈念。草尚不踏。况损命也　二反显身过二。一正明所离\u003cbr/\u003e\u003cbr/\u003e     若诸比丘。不服东方丝绵绢帛及是此土靴履裘毳乳酪醍醐。如是比丘。于世真脱。酬还宿债。不游三界　丝绵裘毳众生身分。身既不服。真解脱者。以不游三界詶宿债故。经语甚倒知之　二反喻所以\u003cbr/\u003e\u003cbr/\u003e     何以故。服其身分。皆为彼缘。如人食其地中百谷足不离地　服众生分。为众生缘。辟谷求升。尚有不至。况食况服能出离乎　二劝令除断\u003cbr/\u003e\u003cbr/\u003e     必使身心于诸众生若身身分身心二涂不服不食。我说是人真解脱者　心无贪虑。身不服行。断性苟亡。自然真脱　二结归邪正\u003cbr/\u003e\u003cbr/\u003e     如我此说名为佛说。不如此说即波旬说　三离盗因二。一正辨是非三。一标示\u003cbr/\u003e\u003cbr/\u003e     阿难。又复世界六道众生。其心不偷。则不随其生死相续　不与而取。起心即犯。故云其心不偷　二正辩三。一辨其邪行二。一盗为邪因\u003cbr/\u003e\u003cbr/\u003e     汝修三昧。本出尘劳。偷心不除。尘不可出。纵有多智禅定现前。如不断偷。必落邪道。上品精灵。中品妖魅。下品邪人诸魅所著。彼等群邪亦有徒众。各各自谓成无上道　禅智虽现。贪盗不除。纵亡淫杀。亦落邪道。精灵妖魅及诸邪人。皆能惑乱令众归附。不惜衣食。尽命供给。若不修禅。直入地狱　二未来多惑\u003cbr/\u003e\u003cbr/\u003e     我灭度后。末法之中。多此妖邪。炽盛世间。潜匿奸欺称善知识。各自谓已得上人法。詃惑无识。恐令失心。所过之处其家耗散　奸欺盈抱。潜护如淳。诈伪充怀。隐藏若拙。苟求不与之利。詃诱无识之人。猛炽其贪。显异其语。令彼愚者顿弃家财。仍遭王难。故云耗散　二示其正修二。一正示行缘二。一明正行\u003cbr/\u003e\u003cbr/\u003e     我教比丘循方乞食。令其舍贪成菩提道。诸比丘等。不自熟食。寄于残生旅泊三界。示一往还去已无返　比丘依法循乞不自熟食。为舍贪过。深厌自生不恋三界。如旅泊人一往而已　二斥邪行\u003cbr/\u003e\u003cbr/\u003e     云何贼人假我衣服。裨贩如来。造种种业。皆言佛法。却非出家具戒比丘。为小乘道。由是疑误无量众生堕无间狱　身虽出家。心不入道。假衣服以作相。贩如来以造业。反毁具戒为权小。高现异仪为至极。诳妄愚者。入恶无穷。涅槃邪正品云。我灭度后。是魔波旬。渐当坏乱我之正法。乃至作比丘比丘尼及阿罗汉等形。以有漏身称是无漏。坏我正法。乃至说言。无四重僧残不定舍堕忏悔众学灭诤等法。亦无偷阑五逆一阐提罪。乃至若犯如是等罪亦无有报。如是说者并是魔说。我佛法中。有犯如上等罪。应当苦治。若不持戒。云何当得见佛性耶　二别示转业二。一正示方法\u003cbr/\u003e\u003cbr/\u003e     若我灭后。其有比丘。发心决定。修三摩提。能于如来形像之前。身然一灯。烧一指节。及于身上爇一香炷。我说是人。无始宿债一时酬毕。长揖世间。永脱诸漏。虽未即明无上觉路。是人于法已决定心　杀生偷盗执对不亡。为三界缘。障菩提路。然身苦体能报此因。宿债苟除。世间永脱。故云长揖　二反结酬偿\u003cbr/\u003e\u003cbr/\u003e     若不为此舍身微因。纵成无为。必还生人酬其宿债。如我马麦正等无异　前云摩登伽在梦谁能留汝形。今云纵成无为必酬宿债者。此示业报不亡成无为后现有为身尚还宿债。况全未离有为。而欲妄逃业果。其可得乎。引证酬业如别处说　三结成明诫\u003cbr/\u003e\u003cbr/\u003e     汝教世人修三摩地。后断偷盗。是名如来先佛世尊第三决定清净明诲　三诫劝二。一喻显不断\u003cbr/\u003e\u003cbr/\u003e     是故阿难。若不断偷修禅定者。譬如有人水灌漏卮欲求其满。纵经尘劫终无平复　灌禅定水于破戒卮。欲求满果。尘劫不平。谁之过矣。岂不慎乎。斯则内德无实。外相惑人。戒器已穿。善法多漏耳　二劝令除断\u003cbr/\u003e\u003cbr/\u003e     若诸比丘。衣钵之余分寸不畜。乞食余分施饿众生。于大集会合掌礼众。有人捶詈同于称赞。必使身心二俱捐舍身肉骨血与众生共。不将如来不了义说回为己解以误初学。佛印是人得真三昧　此文劝离四过。谓贪慢嗔痴。配文可见。心不起嗔。身不加报。故云二俱捐舍。以观众生及与我身平等无二。由是身心不加报耳。故云与众生共。不了义说为己解者。不将佛方便说回作自己心中独悟之法以此詃惑无识初学。此文亦证不了教中得食净肉。必至了教一切皆断。不执不了教将为究竟说也。执权谤实亦此类也。楞伽云。愚痴凡夫恶见所噬。邪曲迷醉。妄称一切智说。晖解云。无智之人。不了如来方便说法。而乃妄称一切智人作究竟说　二结归邪正\u003cbr/\u003e\u003cbr/\u003e     如我所说名为佛说。不如此说即波旬说　四离妄因二。一正辨是非三。一标示\u003cbr/\u003e\u003cbr/\u003e     阿难。如是世界六道众生。虽则身心无杀盗淫三行已圆。若大妄语。即三摩提不得清净。成爱见魔。失如来种　妄语之因起贪痴慢。如不断此。故成爱见　二正辨二。一妄为苦因二。一对辨二。一显伪作二。一标列设诳\u003cbr/\u003e\u003cbr/\u003e     所谓未得谓得。未证言证。或求世间尊胜第一。谓前人言。我今已得须陀洹果斯陀含果。阿那含果。阿罗汉道。辟支佛乘。十地地前诸位菩萨。求彼礼忏。贪其供养　以愚痴心。起大我慢。因求尊胜。贪彼供养。此即爱见之惑强而且盛。因起妄语。称得三乘贤圣果证。实得道果尚不许说。岂况未得而妄说耶　二结成招苦\u003cbr/\u003e\u003cbr/\u003e     是一颠迦。销灭佛种。如人以刀断多罗木。佛记是人。永殒善根。无复知见。沈三苦海。不成三昧　一颠迦即是断善根者。其大妄语与此罪同。涅槃邪正品云。若有说言。我已得成阿耨菩提。何以故。以有佛性故。有佛性者必定得成阿耨菩提。当知是人犯波罗夷罪。何以故。虽有佛性。以未修习诸善方便。是故未见。以不见故。不得成就阿耨菩提。故知略不修断白称即是佛者。皆大妄语。犯波罗夷非佛弟子　二明真化二。一列化事\u003cbr/\u003e\u003cbr/\u003e     我灭度后。敕诸菩萨及阿罗汉。应身生彼末法之中。作种种形。度诸轮转。或作沙门白衣居士人王宰官童男童女。如是乃至淫女寡妇奸偷屠贩。与其同事。称赞佛乘。令其身心入三摩地　四摄利人。作种种化。初同其道。后劝佛乘。尽为益他。非贪利己　二诫明言","cnt":0,"sort":6639442,"author":"赖永海","prev":"6639441.html","next":"6639443.html","book_title":"首楞严经疏","updateTimeFmt":"2024-03-28 17:25:52","category":"都市小说"}