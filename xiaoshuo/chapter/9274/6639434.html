{"id":0,"code":"6639434.html","title":"第21章 (21)","latest_chapter_name":"正文 第47章 (47)","xiao_shuo_code":"9274","content":"\u003cbr/\u003e\u003cbr/\u003e    四数必明。与世相涉。三四四三宛转十二。流变三叠一十百千。总括始终。六根之中各各功德有千二百　三变之义古今多解。各见其文不能具叙。今所解者。不加别法以变其数。只将今文过现未来。进动算位。便成一千二百功德。如第一位。三世四方宛转十二。便成一叠。算位即是一横二竖。已成过去。第二即变过去一世以为现在。进动算位。一竖二横。成百二十。为第二叠。第三又即变现在世以为未来。进动算位。一横二竖。成一千二百。为第三叠。能变之法既唯三世。所变之数亦止千二。故无增减。问经文既云。世界相涉三世四方宛转十二。何故变数。唯约世论。不以方说耶。答方体常定。世义流动。定故不改。动故更移。今既改十为千。变多从少。约世是顺。方义不符。匪唯义不相符。抑亦叠数难合。经文明言流变三叠。岂非唯就三世说耶。问夫三世迁变。合从未来迁为现在。从现在世改为过去。何故此文返而说耶。答今约从微至着变少为多。已是十二。当为百千。故不可先约未来以对初叠。以未来未见数故。故须返对也。以变者是逆义故。下文云。生从顺习。死从变流。经文既言流变。故须逆增其数。此约众生身中六根取境本分功能作用名为功德。非同法华持经所熏令成净用。然染净虽别。皆从本有熏力而成。故彼此文数量无异　二约根用优劣别示功德六。一眼根\u003cbr/\u003e\u003cbr/\u003e     阿难。汝复于中克定优劣。如眼观见。后暗前明。前方全明。后方全暗。左右旁观三分之二。统论所作。功德不全。三分言功。一分无德。当知眼唯八百功德　前二句总告。如眼下正示。左右旁观三分之二者。举一方三百方中二百全近维二五十。一方既尔余皆例然。今左右观。各得二百全分近维二五十。共成五百。及全明三百。都成八百。三分言功者见三方也。余皆可知　二耳根\u003cbr/\u003e\u003cbr/\u003e     如耳周听。十方无遗。动若迩遥。静无边际。当知耳根圆满一千二百功德　十方俱击鼓。十处一时闻。动有分限故说迩遥。静非涯量故无边际。俱耳家境。故此双显　三鼻根\u003cbr/\u003e\u003cbr/\u003e     如鼻嗅闻。通出入息。有出有入。而阙中交。验于鼻根三分阙一。当知鼻唯八百功德　出入中交共成三分。一分四百。阙于中交。故得八百　四舌根\u003cbr/\u003e\u003cbr/\u003e     如舌宣扬。尽诸世间出世间智。言有方分。理无穷尽。当知舌根圆满一千二百功德　世出世智所知之境。唯舌诠显。能诠言句犹可分限。所诠理趣莫能尽极。故千二百　五身根\u003cbr/\u003e\u003cbr/\u003e     如身觉触识于违顺。合时能觉。离中不知。离一合双。验于身根三分阙一。当知身唯八百功德　合具违顺。离但舍受。故云不知。今就知处。违顺各四。故得八百。阙于离知。故少四百　六意根\u003cbr/\u003e\u003cbr/\u003e     如意默容十方三世一切世间出世间法唯圣与凡无不包容尽其涯际。当知意根圆满一千二百功德　意能遍缘三世三性世出世法无不具足。文显易知　三令拣圆根修证二。一正劝令拣四。一总劝详择\u003cbr/\u003e\u003cbr/\u003e     阿难。汝今欲逆生死欲流返穷流根至不生灭。当验此等六受用根。谁合谁离。谁深谁浅。谁为圆通。谁不圆满　返妄归真。真为流根。故云至不生灭。此则以觉心源名究竟觉也。欲得此觉。应选圆根为趣入之要。若圆听十方。耳根最胜。意令选择以入圆通。如下文云。隔垣听音响。遐迩俱可闻。五根所不齐。是则通真实　二别示功能\u003cbr/\u003e\u003cbr/\u003e     若能于此悟圆通根。逆彼无始织妄业流。得循圆通。与不圆根日劫相倍　此是如来知时知机。令自选择乐欲相应起随顺行。如下文云。我今欲令阿难开悟。二十五行谁当其根。兼我灭后此界众生入菩萨乘求无上道。何方便门得易成就。故云日劫相倍也　三许为发明\u003cbr/\u003e\u003cbr/\u003e     我今备显六湛圆明本所功德。数量如是。随汝详择其可入者。吾当发明令汝增进　具彰六根功德浅深。随汝自意。审详选择。欲于一根得入三昧。我当为汝开发显明令得增进无上圣道　四须拣所以\u003cbr/\u003e\u003cbr/\u003e     十方如来。于十八界一一修行。皆得圆满无上菩提。于其中间亦无优劣。但汝下劣。未能于中圆自在慧。故我宣扬。令汝但于一门深入。入一无妄。彼六知根一时清净　若约佛根无碍。六根总得圆通。即同殃掘经云。所谓彼眼根。于诸如来常具足无减修。了了分明见。乃至六根。皆作是说。故云亦无优劣。但汝下约劣根须拣。根非径要。劫修无益。若得圆门日功倍胜。故一根返源六根清净　二詶请广说二。一伸请\u003cbr/\u003e\u003cbr/\u003e     阿难白佛言。世尊。云何逆流深入一门。能令六根一时清净　前佛所劝。意明。如来藏体清净本然。由乎强觉分成六妄。若能返照。从一根门入一性海。法界一相。更无六一之异。故云深入一门六根清净。今阿难将谓。六根有实元是一体。若是一体又何分六。故今请示一六之由耳　二广释四。一且破一六之见三。一况显未亡法执\u003cbr/\u003e\u003cbr/\u003e     佛告阿难。汝今已得须陀洹果。已灭三界众生世间见所断惑。然犹未知根中积生无始虚习。彼习要因修所断得。何况此中生住异灭分剂头数　一六之情正是法执。执根是实有一六故。阿难初果。虽破我执。尚有所余烦恼俱生犹未断故。况此法执是所知障无明住地。此障最细。名为根中生住异灭分剂头数　二推破一六疑情三。一征\u003cbr/\u003e\u003cbr/\u003e     今汝且观。现前六根。为一为六　如文　二破二。一破一\u003cbr/\u003e\u003cbr/\u003e     阿难。若言一者。耳何不见。目何不闻。头奚不履。足奚无语　若言一者。六用应同。眼合能闻。足应解说。今汝不然　二破六\u003cbr/\u003e\u003cbr/\u003e     若此六根决定成六。如我今会与汝宣扬微妙法门。汝之六根谁来领受。阿难言。我用耳闻。佛言。汝耳自闻。何关身口口来问义身起钦承　若言六异。应不相干。一处闻经二何钦问　三结\u003cbr/\u003e\u003cbr/\u003e     是故应知。非一终六。非六终一。终不汝根元一元六　初三句结前互破。后二句显无一六。根体元无。何一六之有乎　三释成一六俱妄二。一释成\u003cbr/\u003e\u003cbr/\u003e     阿难。当知是根非一非六。由无始来颠倒沦替。故于圆湛一六义生。汝须陀洹。虽得六消犹末亡一　圆明藏体非一六之异。无始颠倒六根强生。闻说解六又执是一。一六形待虚妄相生。没于四流迁改不息。知见移易变一为六。故云沦替。虽得六销犹未亡一者。据汝所解。虽欲除六而不除一。以执六根是一体故。又初果人。不取六尘名为六销。执根有体。名朱亡一。般若云。须陀洹名为入流。而无所入。不入色声香味触法。涅槃亦云。须陀洹人。虽生恶国。以道力故不作诸恶。不因六尘所惑。不造新业。或认六尘销处见惑不生。执一无为果体。故云犹未亡一　二喻显\u003cbr/\u003e\u003cbr/\u003e     如太虚空参合群器。由器形异名之异空。除器观空说空为一。彼太虚空。云何为汝成同不同。何况更名是一非一。则汝了知六受用根亦复如是　太虚如来藏也。群器六尘也。异空六根也。法界藏体非一非六。由尘发知成六根异。尘若不缘根无所偶。六既不立。一亦不成。尚非同异之名。岂安一六之相　二广明根结之由二。一别明六。一眼根\u003cbr/\u003e\u003cbr/\u003e     由明暗等二种相形。于妙圆中。粘湛发见　本一圆常妙湛明性。所相妄现分明暗殊。明暗相形动觉湛性。性相和合执成妄觉。故云粘湛发见。斯则所既妄立生汝妄能也\u003cbr/\u003e\u003cbr/\u003e     见精映色。结色成根　见精即妄觉也。能所相熏互相交织。根结便成。故云结色成根\u003cbr/\u003e\u003cbr/\u003e     根元目为清净四大　既觉明相杂。粘湛合成。由是名为清净四大。即胜义根也\u003cbr/\u003e\u003cbr/\u003e     因名眼体。如蒲萄朵。浮根四尘流逸奔色　胜义根色。属不可见。而有对碍。故寄世俗根所依处蒲萄之相。表显胜义奔取本境明暗之相。故云流逸奔色。下之五根大意皆然。故不细释。例如此知　二耳根\u003cbr/\u003e\u003cbr/\u003e     由动静等二种相击。于妙圆中粘湛发听。听精映声。卷声成根。根元目为清净四大。因名耳体如新卷叶。浮根四尘流逸奔声　听精即妄觉也。既动静互相击发。鼓真成妄。失真湛性遂发听精。卷彼声影结影成根。声性虚散。故须卷摄以成听义。既卷成根。还如卷叶　三鼻根\u003cbr/\u003e\u003cbr/\u003e     由通塞等二种相发。于妙圆中粘湛发嗅。嗅精映香。纳香成根。根元目为清净四大。因名鼻体如双垂爪。浮根四尘流逸奔香　通塞相发。觉明映香。于妙圆湛结成鼻处。香气上腾。根垂下取。如双垂爪　四舌根\u003cbr/\u003e\u003cbr/\u003e     由恬变等二种相参。于妙圆中粘湛发尝。尝精映味。绞味成根。根元目为清净四大。因名舌体如初偃月。浮根四尘流逸奔味　恬变交。参妄真粘。合心境相。结揽以成。根约所依。相如初偃月　五身根\u003cbr/\u003e\u003cbr/\u003e     由离合等二种相摩。于妙圆中粘湛发觉。觉精映触。抟触成根。根元目为清净四大。因名身体如腰鼓颡。浮根四尘流逸奔触　离合触摩。湛圆随妄。觉触相待抟取成根。能造所造二具八法。是不可见。寄所依处如腰鼓颡　六意根\u003cbr/\u003e\u003cbr/\u003e     由生灭等二种相续。于妙圆中粘湛发知。知精映法。揽法成根。根元目为清净四大。因名意思如幽室见。浮根四尘流逸奔法　妙圆无动。生灭妄陈。和湛成知。知还揽法。根境既结奔趣无休。以六根中随一摄故。如前五根亦名四大。居在身中不彰外相。如幽室见。然此意根。本由生灭妄尘所结。妄尘不离妄觉影明。若以有色无色为诤论者。犹邀空华结为空果。故此所明六皆四大。无相违也　二总结二。一结由迷发现\u003cbr/\u003e\u003cbr/\u003e     阿难。如是六根。由彼觉明。有明明觉。失彼精了。粘妄发光　性觉之体本有真明。由彼妄觉影明忽起。遂令真觉隐于精了失真照性。妄觉影明自相粘执。熏变击发。结成六种知见之光。故此六根由迷发现。发现之相广见上文　二结离尘无体\u003cbr/\u003e\u003cbr/\u003e     是以汝今离暗离明无有见体。离动离静元无听质。无通无塞嗅性不生。非变非恬尝无所出。不离不合觉触本无。无灭无生了知安寄　由境有根。如风起浪。境风不息识浪奚穷。故离尘境无根识耳　三正示入一之门\u003cbr/\u003e\u003cbr/\u003e     汝但不循动静合离恬变通塞生灭明暗如是十二诸有为相　不随六境也\u003cbr/\u003e\u003cbr/\u003e     随拔一根。脱粘内伏。伏归元真发本明耀耀性发明。诸余五粘应拔圆脱　圆脱圆销也。执境成根。因根有碍。执心不起诸境自亡。既不相缠自然圆脱。下文云。见闻如幻翳。三界若空华。闻复翳根除。尘销觉圆净。净极光通达故云伏归元真发本明耀。楞伽云。不了心及缘。则生二妄想。了心及境界。妄想则不生。妄既不生即发明耀。皆斯义也　四结显真觉之理二。略标示\u003cbr/\u003e\u003cbr/\u003e     不由前尘所起知见。明不循根。寄根明发。由是六根互相为用　见闻觉知由尘所发。毕竟无体。今非此等。斯拣妄也。明不下显真。谓真妙觉明不循根境。即不逐缘生。不因境起。了然自觉。即是性明。圆觉亦云。无知觉明不依诸碍。此亦拣非知觉显是真明。岂依根尘而始显发。故云寄也。由是寄故互相为用　二广释成四。一约人辨用\u003cbr/\u003e\u003cbr/\u003e     阿难。汝岂不知。今此会中阿那律陀无目而见　阿那律陀云无灭。白饭王子。以多睡故如来呵之。从此精进七日不眠。则失双目。佛令修天眼。系念在缘。四大净色半头而发。见障内外明暗皆瞩。照三千界如观掌果。故云无目而见\u003cbr/\u003e\u003cbr/\u003e     跋难陀龙无耳而听　跋难陀云贤喜。与难陀龙常护摩伽陀国。雨泽以时。国无饥年。瓶沙王年设大会报龙之恩。人皆欢喜。从此得名。难陀云欢喜。为目连所降。无耳而听未详缘起\u003cbr/\u003e\u003cbr/\u003e     殑伽神女非鼻闻香　殑伽亦恒伽。此云天堂来。此河从无热恼池南面银象口出。流入东印度。主河之神。是女。故云神女。非鼻闻香未见其缘\u003cbr/\u003e\u003cbr/\u003e     骄梵钵提异舌知味　正云笈房钵底。此云牛相。今经云。我有口业。于过去世轻弄沙门。世世生生有牛齝病。齝者。牛凡食后常事虚哨。时人称为牛齝也。异舌者未见别缘。或可既云牛相。即其牛舌也。而能辨了人所食味。故云异舌知味\u003cbr/\u003e\u003cbr/\u003e     舜若多神无身觉触。如来光中映令暂现。既为风质。其体元无　舜若多云空。即主空神也。无色界天亦是此类。随其所主亦无色质。既为风质者。此约体不可见。故云元无。以佛力故故能暂现。亦显有定自在色无业色。也无色界天泪下如雨。正是此事\u003cbr/\u003e\u003cbr/\u003e     诸灭尽定得寂声闻。如此会中摩诃迦叶。久灭意根。圆明了知不因心念　得灭尽定大小俱有。然修意不同。谓灭六全尽七染分。摩诃迦叶入鸡足山待弥勒佛。俱舍即云已入涅槃。余说入定。圣说虽尔。若例今经付嘱阿难。故知入定涅槃俱不可测。既知身在已灭意根。圆明了知不妨作用。故维摩云。不起灭定而现诸威仪。即斯义也。然上所说。欲显真觉不假根尘。且引六人略以为比。于中有业报者。有修得者。有发真者。修得发真全是真用。业报所感以浅况深。俱是不由于根而觉知无失耳　二就法融体\u003cbr/\u003e\u003cbr/\u003e     阿难。今汝诸根若圆拔已内莹发光。如是浮尘及器世间诸变化相。如汤消冰。应念化成无上知觉　三界万法。皆由无明妄念而得分别。今六根既拔。尘无所粘。妄念不生性明内莹。故得浮尘幻相器界虚空一体圆成归无上觉。故下文云。闻复翳根除。尘销觉圆净。净极光通达。寂照含虚空。却来观世间。犹如梦中事。又云。汝等一人发真归元十方虚空悉皆销殒。况诸世界在虚空耶。斯则万法融真。一切常住。无情成佛复何怪耶。若谓无情不能起行无成佛义。斯则何异犹邀空华结为空果。法空智塞。我相见深。无情若使不成。心外有法宛尔。空谈圆实。心语相违。岂不谬哉　三举事例显\u003cbr/\u003e\u003cbr/\u003e     阿难。如彼世人聚见于眼。若令急合。暗相现前。六根黯然。头足相类。彼人以手循体外绕。彼虽不见。头足一辨知觉是同　此则近以世人六根隔越不相通用。尚有知觉同者。岂况真觉须假根尘耶。六根无辨故云黯然。头足不分故云相类。若以手摸。头足明辨与见无异。故云知觉是同　四指妄结真","cnt":0,"sort":6639434,"author":"赖永海","prev":"6639433.html","next":"6639435.html","book_title":"首楞严经疏","updateTimeFmt":"2024-03-28 17:25:52","category":"都市小说"}