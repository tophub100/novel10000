{"id":0,"code":"6639435.html","title":"第22章 (22)","latest_chapter_name":"正文 第47章 (47)","xiao_shuo_code":"9274","content":"\u003cbr/\u003e\u003cbr/\u003e    缘见因明。暗成无见。不明自发。则诸暗相永不能昏。根尘既消。云何觉明不成圆妙　初二句指妄。谓从根境缘所生见故云缘见。不明下结真。谓不逐缘生。不由境起。湛然常照。明不能发。暗不能昏。纯一真觉内莹清净。此体发现。根尘识心一时圆妙。故前文云。应念化成无上知觉　二别破疑情三。一真识断灭疑二。一阿难伸疑二。一牒所闻\u003cbr/\u003e\u003cbr/\u003e     阿难。白佛言。世尊。如佛说言。因地觉心欲求常住。要与果位名目相应　如文　二叙疑难四。一举果常住\u003cbr/\u003e\u003cbr/\u003e     世尊。如果位中。菩提涅槃真如佛性庵摩罗识空如来藏大圆镜智。是七种名称谓虽别。清净圆满体性坚凝。如金刚王常住不坏　菩提云知觉。即智果。涅槃云寂灭。即断果。离伪妄无迁改。故曰真如。照察不变。名为佛性。庵摩罗云无垢。离障所显。即白净无垢识也。不与妄染相应。含藏无量功德。名空如来藏。能现身土。离倒圆成。鉴周万有。名大圆镜智。七名虽别一体无殊。坚固凝然常住不动。如金刚也　二显因无常\u003cbr/\u003e\u003cbr/\u003e     若此见听。离于明暗动静通塞。毕竟无体。犹如念心离于前尘本无所有　离尘无体。六根皆然。故前举见听。后指意根。犹如者指辞也　三进退成疑\u003cbr/\u003e\u003cbr/\u003e     云何将此毕竟断灭。以为修因。欲获如来七常住果。世尊。若离明暗。见毕竟空。如无前尘念自性灭。进退循环微细推求。本无我心及我心所。将谁立因求无上觉　因缘所起自体本无。故云毕竟断灭。进退推求无我心者。以分别不亡真觉难显但有断灭不觉妙常。故云将谁立因求无上觉　四结难求示\u003cbr/\u003e\u003cbr/\u003e     如来先说湛精圆常。违越诚言终成戏论。云何如来真实语者。唯垂大慈。开我蒙吝　如来说有湛精圆常。洎今所推唯是断灭。明言虽有。考实元无。若此相违。真实何在。岂不同于儿戏之论耶　二如来为断二。一斥迷许说\u003cbr/\u003e\u003cbr/\u003e     佛告阿难。汝学多闻未尽诸漏。心中徒知颠倒所因。真倒现前实未能识。恐汝诚心犹未信伏。吾今试将尘俗诸事当除汝疑　分别见妄能所强生。为颠倒因。迷常执断。名为真倒。今以现事。验令知悉无执断灭。故云当除汝疑　二约事广明二。一约声尘显其倒情二。一问答二。一约根问答二。一问答有无\u003cbr/\u003e\u003cbr/\u003e     即时如来敕罗睺罗击钟一声。问阿难言。汝今闻不。阿难大众俱言我闻。钟歇无声。佛又问言。汝今闻不。阿难大众俱言不闻。时罗睺罗又击一声。佛又问言。汝今闻不。阿难大众又言俱闻　二问答所以\u003cbr/\u003e\u003cbr/\u003e     佛问阿难。汝云何闻。云何不闻。阿难大众俱白佛言。钟声若击。则我得闻。击久声消音响双绝。则名无闻　击钟三问。审定称闻。欲转问宗。又令重释。一则斥成娇乱。一则显其性常。令知生灭之中有不生灭。不因声灭。不因声生。生灭圆离即常真实。斯则了然常住何断灭之有乎　二约尘问答二。一问答有无\u003cbr/\u003e\u003cbr/\u003e     如来。又敕罗睺击钟。问阿难言。尔今声不。阿难大众俱言有声。少选声消。佛又问言。尔今声不。阿难大众答言无声。有顷罗睺更来撞钟。佛又问言。尔今声不。阿难大众俱言有声　少选犹少顷也。有顷犹顷克也。皆时之少分也。三问三答。只是定其言声　二问答所以\u003cbr/\u003e\u003cbr/\u003e     佛问阿难。汝云何声。云何无声。阿难大众俱白佛言。钟声若击。则名有声。击久声消音响双绝。则名无声　问声有无。令释所以。前答闻之有无。亦以钟声起歇为释。今答声之有无。亦以钟声起歇为释。将验其情随言印顺耳　二斥破\u003cbr/\u003e\u003cbr/\u003e     佛语阿难及诸大众。汝今云何自语矫乱。大众阿难俱时问佛。我今云何名为矫乱。佛言。我问汝闻。汝则言闻。又问汝声。汝则言声。唯闻与声报答无定。如是云何不名矫乱　斥破意者。此闻若因声有。则不离声。若离声有。此是真闻。汝今但执随声之闻。此闻既不离声。只合是声。不合名闻。又言是声。又言是闻既随言印顺。故成矫乱　二就闻性破其断见三。一正破三。一破其执断\u003cbr/\u003e\u003cbr/\u003e     阿难。声销无响。汝说无闻。若实无闻。闻性已灭同于枯木。钟声更击。汝云何知。知有知无。自是声尘或无或有。岂彼闻性为汝有无。闻实云无。谁知无者　初二句牒其所计。若实下五句破其断无。若实此闻随声而灭。则汝一身应如木石。再击钟时如何闻响。知有下五句对释无生。有无之知。自属声境且不关闻。故云自是声尘或有或无。闻性常然未曾起灭。故云岂彼闻性为汝有无。闻实下二句反结有性。闻若实无证无者谁。既若知此是无闻者。验知不灭。岂随声无　二显其本常\u003cbr/\u003e\u003cbr/\u003e     是故阿难。声于闻中自有生灭。非为汝闻声生声灭令汝闻性为有为无　闻性不动其犹镜明。声之生灭正如影像。岂由影像有去有来令其镜明为生为灭。故下文云。音声性动静。闻中为有无。无声号无闻。非实闻无性。声无既无灭。声有亦非生。生灭二圆离。是则常真实　三结斥垂劝\u003cbr/\u003e\u003cbr/\u003e     汝尚颠倒。惑声为闻。何怪昏迷以常为断。终不应言离诸动静闭塞开通说闻无性　镜明不动。影像随形。苟见像之去来而曰镜之起灭者。倒之甚矣。声闻无辨。断常遂迷故此结劝不可更言离声无性　二释成三。一引睡人释成不断\u003cbr/\u003e\u003cbr/\u003e     如重睡人眠熟床枕。其家有人。于彼睡时捣练舂米。其人梦中闻舂捣声别作他物。或为击鼓。或为撞钟。即于梦时。自怪其钟为木石响。于时忽寤。遄知杵音。自告家人。我正梦时。惑此舂音将为鼓响。阿难。是人梦中岂忆静摇开闲通塞。其形虽寐。闻性不昏　睡人。六识归种。思觉不行。但任运闻。即真闻性。若唯约喻。睡人应无闻性。但约不随根起非由作意。故是真闻。如下文云。纵令在梦想。不为不思无。觉观出思惟。身心不能及。故知即显真闻。不须约喻　二例死者释成不断\u003cbr/\u003e\u003cbr/\u003e     纵汝形消命光迁谢。此性云何为汝锁灭　形命虽迁。真常不动。妄识尚在。况乎闻性随汝消谢　三结斥迷倒不循妙常\u003cbr/\u003e\u003cbr/\u003e     以诸众生从无始来循诸色声逐念流转。曾不开悟性净妙常。不循所常。逐诸生灭。由是生生杂染流转　随尘生灭。逐念流动。无始至今未尝停息。不能于妙常寂绝念而游于真觉明亡缘而照。杂染流转。生之又生。区区若。是何由取证　三结劝\u003cbr/\u003e\u003cbr/\u003e     若弃生灭。守于真常。常光现前。根尘识心应时销落。想相为尘。识情为垢。二俱远离。则汝法眼应时清明。云何不成无上知觉　若能亡缘内照。不逐前尘。尘既不缘。根无所偶。返流全一六用不行。净觉现前寂照明露。斯则守于真常根尘销落也。想相即境。情即是根。根境识三俱能染污。障翳般若。于无生法不能明了。故名尘垢。今既远离于法明见。即是证无生忍。故云法眼应时清明。于大菩提斯可希冀耳\u003cbr/\u003e\u003cbr/\u003e     首楞严义疏注经卷第四（之二）首楞严义疏注经卷第五（之一）\u003cbr/\u003e\u003cbr/\u003e     长水沙门子璇集\u003cbr/\u003e\u003cbr/\u003e     二解结同体疑二。一阿难伸请二。一述已犹迷\u003cbr/\u003e\u003cbr/\u003e     阿难白佛言。世尊。如来虽说第二义门。今观世间解结之人。若不知其所结之元。我信是人终不能解　前疑因果同异。今疑根尘结解。故云第二义门。然根起之由前虽广示。而不的指何处为结。结解之义尚未辨明。欲期指陈皎然可识。故引前文佛所举喻。以况己迷也\u003cbr/\u003e\u003cbr/\u003e     世尊。我及会中有学声闻亦复如是。从无始际。与诸无明俱灭俱生。虽得如是多闻善根名为出家。犹隔日疟　诸无明者。谓全界无明也。总摄一切二障见思。故名为诸。始自迷真。随逐有情生灭不离。故上文云。和合妄生和合妄死。故云俱灭俱生也。初果有学虽未断思。已名破烦恼障得人空证。而全未破所知障。法执犹存。故云犹隔日疟　二请示结解\u003cbr/\u003e\u003cbr/\u003e     唯愿大慈。哀愍沦溺。今日身心云何是结。从何名解。亦令未来苦难众生得免轮回不落三有。作是语已。普及大众。五体投地。雨泪翘诚。伫佛如来无上开示　无始生死。不能超越。盖由结缚。今待解除无碍无系。不以恳至莫由开晓。故雨泪求示也　二如来广演五。一世尊摩顶\u003cbr/\u003e\u003cbr/\u003e     尔时世尊。怜愍阿难及诸会中诸有学者。亦为未来一切众生。为出世因。作将来眼。以阎浮檀紫金光手。摩阿难顶　顶是诸根之总。手为解结之要。摩而警动将有解期。拊而安慰令知深旨　二诸佛放光\u003cbr/\u003e\u003cbr/\u003e     即时十方普佛世界六种震动。微尘如来住世界者。各有宝光从其顶出。其光同时。于彼世界来只陀林灌如来顶。是诸大众得未曾有　无明住地为六情根。震动不安。因兹解结。诸佛流光灌一佛顶。以表一多无碍自他平等。下文诸佛标示。此佛释成。同说同证更无异路。问此经从前至此。四度放光。独有今文诸佛同放。仍又同说。斯何特异乎。答初为说教破邪。次为拣妄显理。次为定见生智。今为入观成行。前三依教发解。未能除障。今文观成破惑。正动无明入法界理。故诸佛放光。同示解结体无二源。故知。说教破邪。显真拣妄。立信成解。皆为今日成行取证。非聊尔事。故与前文异耳　三同说结根\u003cbr/\u003e\u003cbr/\u003e     于是阿难及诸大众。俱闻十方微尘如来异口同音告阿难言。善哉阿难。汝欲识知俱生无明使汝轮转生死结根。唯汝六根。更无他物。汝复欲知无上菩提令汝速证安乐解脱寂静妙常。亦汝六根。更非他物　觉明初起能所妄生。湛性既分六根成异。根尘偶对业性即生。轮转无穷。生死长缚。斯六根为生死结缚之源也。一念无念能所都亡。根尘识心应时消落。无真可得。无妄可除。觉性圆明法眼清净。斯六根为自在解脱安乐妙常之源也。其犹冰水由气之动移相虽变异湿性常一。结解同贯亦复尔也　四阿难再请\u003cbr/\u003e\u003cbr/\u003e     阿难虽闻如是法音。心犹未明。稽首白佛。云何令我生死轮回安乐妙常。同是六根。更非他物　染净根本唯此六根。更无别法。于此起见生死轮回。于此忘情涅槃常乐。法执未破。孰能洞明。故再咨询欲期开示　五佛为释通二。一长行二。一双标\u003cbr/\u003e\u003cbr/\u003e     佛告阿难。根尘同源。缚脱无二。识性虚妄犹如空华　根境识三无别体性。唯一真觉。故曰同源。执见不亡。妄生取着。强分染净横计身心。从始洎终念念生灭。故云为缚。了相无相。分别不生。能所寂然念想虚。尽一法无取。一真体现。心与虚空等无差别。故名为脱。识性虚妄犹如空华者。与上根尘绮互相影。上言根尘。影此识性。今言识性。影前根尘。故三同源。亦同虚妄。故前文云。见与见缘并所想相如虚空华。即此识性虚妄也。又云。此见及缘元是菩提妙净明体。即此根尘同源也　二双释二。一总显无性\u003cbr/\u003e\u003cbr/\u003e     阿难。由尘发知。因根有相。相见无性同于交芦　揽尘成根。对根有相。根境立矣。妄识生焉。妄识能变根境二法。故根境识互相假藉。一一体空。一一成立。故若交芦　二别明缚脱\u003cbr/\u003e\u003cbr/\u003e     是故汝今知见立知。即无明本。知见无见。斯即涅槃无漏真净。云何是中更容他物　由阿难再问云何令我生死轮回安乐妙常同是六根更非他物。故佛先示根境识三唯一虚妄同一性源。迷缚解脱诚非异辙。由此别示结答。令无所疑。因解成观。妙果可冀。言知是者。略举六根之二也。立知者。又略见字。影在次文。意谓。若于六根三事。不了性无立为实有起遍计执。惑业由生自取轮回抂入诸趣。斯则六根是无明生死结缚之本。苟或于此体真达妄执取不生。妄知见觉泯然虚寂。唯一圆成清净宝觉。斯则六根。是菩提涅槃元清净体。更欲何物说为异因。故般若云。若见诸相非相即见如来。上云。此见及缘元是菩提妙净明体。此则正破无明法执。成就圆通观门也　二偈颂二。初标举\u003cbr/\u003e\u003cbr/\u003e     尔时世尊。欲重宣此义。而说偈言　泛论偈颂。总有四种。一阿耨窣睹婆颂。不问长行并偈。但数字满三十二。即为一偈。二名伽陀。此云讽颂。或名直颂。谓以偈说法。非颂长行。三名祇夜。此云应颂。四名蕴陀南。此云集施颂。谓以少言。摄集多义。施他诵持故。为何意故经多立颂。略有八义。一少字摄多义故。二赞叹者多以偈颂故。三为钝根重说故。四为后来之徒故。五随意乐故。六易受持故。七增明前说故。八长行未说故。今此经内。于前四中二三所摄。八意之内正唯三七。兼二五八。然又长行偈颂相望有五对之例。谓有无。广略离合。先后。隐显。至文详而知之。此颂九行。应颂讽颂。间杂相糅。连环起复。展转相生。大意破无明法执。令观门明净修行证入一真法界也　二正颂六。初二颂标宗破执二。一比量正破\u003cbr/\u003e\u003cbr/\u003e     真性有为空。缘生故如幻。无为无起灭。不实如空华　此文正破无明法执。执为无为有实体者。皆迷真性。一真法界本非对待。故此双破。即是解结之所因也。此中四句。前二句破有为。后二句破无为。此二不立。方显法界一相义耳。言真性有为空者。真性之言正是标宗拣法。通下第二量转。谓一真中道第一义谛也。应立量云。真性有为元空不有。从缘生故。犹如幻事。真性无为本来不实。无起灭故。犹如空华。由此二量三支无阙标拣分明无诸过非。掌珍论中取为善立。第二量中。先因后宗。译人语便。亦无所失。此义所显。一真平等无诸对待。真妄染净生死涅槃凡夫诸佛。皆如空华乱起乱灭。故下文云。一切世界山河大地生死涅槃。皆即狂劳颠倒华相。故中论云。若法为待成。是法还成待。今则无因待。亦无所成法。斯显第一义中离一切相言语道断心行处灭。无明法执于斯尽矣　二显过况破","cnt":0,"sort":6639435,"author":"赖永海","prev":"6639434.html","next":"6639436.html","book_title":"首楞严经疏","updateTimeFmt":"2024-03-28 17:25:52","category":"都市小说"}