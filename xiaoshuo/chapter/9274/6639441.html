{"id":0,"code":"6639441.html","title":"第28章 (28)","latest_chapter_name":"正文 第47章 (47)","xiao_shuo_code":"9274","content":"\u003cbr/\u003e\u003cbr/\u003e    味性非本然。要以味时有。其觉不恒一。云何获圆通　药王药上。因尝众味。了味无生。非即身心。非离身心。由味觉明。位登菩萨。今云。味性本无。待根方觉。无根无味。故非圆通。味时者尝时也　五触境\u003cbr/\u003e\u003cbr/\u003e     触以所触明。无所不明触。合离性非定。云何获圆通　跋陀婆罗。忽悟水因。既不洗尘。亦不洗体。中间安然得无所有。妙触宣明。由是证果。今明。此触因所触身而得显发。无所不显。性非常定。故不圆通　六法境\u003cbr/\u003e\u003cbr/\u003e     法称为内尘。凭尘必有所。能所非遍涉。云何获圆通　摩诃迦叶。因观世间六尘变坏。唯以空寂修于灭尽。妙法宣明。销灭诸漏。今拣。虽称妙法乃是内尘。凭仗此修。岂越能所。觉非能所。故非圆通。遍圆涉通也　二依根证入门五。一眼根\u003cbr/\u003e\u003cbr/\u003e     见性虽洞然。明前不明后。四维亏一半。云何获圆通　阿那律陀。因修乐见照明三昧。旋见循元。由斯得证。今云见性虽有洞然照了之义。而又前方全明后方全暗。左右傍观三分之二。故云四维亏一半也　二鼻根\u003cbr/\u003e\u003cbr/\u003e     鼻息出入通。现前无交气。支离匪涉入。云何获圆通　周利槃特。因作数息。微细穷尽生住异灭。返息循空。因是得道。今云。鼻息虽通出入。出入各据而不相交。支分既离。岂成圆观　三舌根\u003cbr/\u003e\u003cbr/\u003e     舌非入无端。因味生觉了。味亡了无有。云何获圆通　憍梵钵提。观味之知非体非物。还味旋知。成无学果。今云。舌入非是无端自有。由味境合方有觉知。境灭知亡。未为通贯　四身根\u003cbr/\u003e\u003cbr/\u003e     身与所触同。各非圆觉观。涯量不冥会。云何获圆通　毕陵伽婆蹉。因观痛觉。觉清净心无觉无痛。遗身纯觉。获无学果。今云。能觉身根与所觉触。互相假有。各无自性。义例相类。俱非圆观。知无知异各有涯量。互不相冥。故为所拣　五意根\u003cbr/\u003e\u003cbr/\u003e     知根杂乱思。湛了终无见。想念不可脱。云何获圆通　须菩提。旷劫已来心得无碍。由是观察。十方成空。空性圆明。顿入如来宝明空海。同佛知见。今谓。意根杂乱思念。若以寂定湛旋。毕竟无有知见。依此修行。想念何逃。亦可若望湛觉真明。必无知见。即无知觉明也。应知有知见者未脱妄想　三依识修断门六。一眼识\u003cbr/\u003e\u003cbr/\u003e     识见杂三和。诘本称非相。自体先无定。云何获圆通　舍利弗。旷劫已来心见清净。由遇佛故。见觉明圆。光极知见。今拣。眼识杂在三和之内。穷其本性无相可得。自体不常。如何圆遍　二耳识\u003cbr/\u003e\u003cbr/\u003e     心闻洞十方。生于大因力。初心不能入。云何获圆通　普贤菩萨。本用心闻。分别众生所有知见。得大自在。今拣。太高收机不尽。既法界为体。心闻为用。故洞十方。此由普贤因修大行之所感。故中下之机于斯绝分。故云不能入。以众生心中发明普贤行者方现其身。非同观音触物随现　三鼻识\u003cbr/\u003e\u003cbr/\u003e     鼻想本权机。秖令摄心住。住成心所住。云何获圆通　孙陀罗难陀。观鼻端白。见出入息化为光明。身心内明。圆洞世界遍成空净。今拣观鼻非为究竟。故云权机。若令摄心必成所住。真元无住。所住便非。经云。若心有住则为非住　四舌识\u003cbr/\u003e\u003cbr/\u003e     说法弄音文。开悟先成者。名句非无漏。云何获圆通　富楼那。辩才无碍。秘密法门。微妙开示。得无所畏。今拣。说法不离声名句文。所开悟人须先成熟。不由无种便能入道。若散心说。但成有漏。非曰圆通　五身识\u003cbr/\u003e\u003cbr/\u003e     持犯但束身。非身无所束。元非遍一切。云何获圆通　优波离。因持清禁。由是执身身得自在。次第执心心得通达。然后身心一切无碍。今拣。持犯细行唯检于身。身若不生。将何检束。故于法法不能圆遍　六意识\u003cbr/\u003e\u003cbr/\u003e     神通本宿因。何关法分别。念缘非离物。云何获圆通　大目犍连。因于修定。旋湛意识。心光发宣。得大神用。今拣。神通乃是宿因本有。由加行力之所显发。何关修定轨则意识然后得生。法者轨则义。分别者意识也。意识念缘。分别一切。不离尘境。故非圆通　四依大归性门七。一地大\u003cbr/\u003e\u003cbr/\u003e     若以地性观。坚碍非通达。有为非圣性。云何获圆通　持地菩萨。因平心地。见内外尘。本无自性。不相触摩。皆如来藏。今拣。地性坚碍有为。体非通达。不成圣性。故非圆通　二水大\u003cbr/\u003e\u003cbr/\u003e     若以水性观。想念非真实。如如非觉观。云何获圆通　月光童子。因作水观。见身中水与外香水性合真空一味流通。得无生忍。今谓。此观不离寻伺想念。岂是真实如如之性。觉观即寻伺也　三火大\u003cbr/\u003e\u003cbr/\u003e     若以火性观。厌有非真离。非初心方便。云何获圆通　火头金刚。观多淫心成智慧火。身心暖触无碍流通。生大宝焰。今谓。此由多淫生厌离故。观成性火。此即厌求之心。岂称圆照。非是真实离念之门。初机不合。故须拣也　四风大\u003cbr/\u003e\u003cbr/\u003e     若以风性观。动寂非无对。对非无上觉。云何获圆通　琉璃光菩萨。因观身心世界皆是妄缘风力所。动。风力无依本无所有。于动见不动。即证实相。今谓。风性是动。由动有寂。动寂相对。对即非真。岂同圆观入流亡所　五空大\u003cbr/\u003e\u003cbr/\u003e     若以空性观。昏钝先非觉。无觉异菩提。云何获圆通　虚空藏菩萨。由观四大无依妄想生灭虚空无二佛国本同。得无生忍。今谓。虚空昏暗无明所生。非是觉明。异于本觉。故须拣也　六识大\u003cbr/\u003e\u003cbr/\u003e     若以识性观。观识非常住。存心乃虚妄。云何获圆通　弥勒菩萨。修唯识观。尽空如来国土净秽有无。皆是我心变化所现。今谓。识性念念生灭。攀缘不息。体非常住。若但亡境不亡其心。还成虚妄。岂是圆通　七根大\u003cbr/\u003e\u003cbr/\u003e     诸行是无常。念性元生灭。因果今殊感。云何获圆通　大势至菩萨。由念佛三昧都摄六根。净念相继。入无生忍。今谓。凡是有为皆属行阴迁变。念性生灭。正是无常。如何以无常因获常住果。故非圆通。然念佛法门此方最要。虽云生灭。要因念想专注在怀。兼佛愿力旦生净土。生彼国已。进行弥速。即证有期。今显圆根。观音为上。抑扬之道。故须拣也　三颂观音圆通三。一广显圆门四。一标叹所入法\u003cbr/\u003e\u003cbr/\u003e     我今白世尊。佛出娑婆界。此方真教体。清净在音闻。欲取三摩提。实以闻中入。离苦得解脱　娑婆世界耳根最利。故用音声以为佛事。由从耳根发识闻声。引生第六识中闻慧。缘名句文。熏成解心种子。纳为教体。故云教体在音闻也。教体既成。然后思惟修习。入三摩提。成大解脱　二略叹能入人\u003cbr/\u003e\u003cbr/\u003e     良哉观世音。于恒沙劫中。入微尘佛国。得大自在力。无畏施众生。妙音观世音。梵音海潮音。救世悉安宁。出世获常住　初一句总标叹。次二句叹三十二应。次二句叹十四无畏兼四不思议。次二句叹德号。妙音是体。观世音是用。亦是真俗二谛。亦是自利利他。梵是净义。释成体也。海潮要不失时。释成用也。救世下二句结叹利益。初得世间安乐。终获究竟涅槃　三广辨圆通根二。一显闻性二。一对辨真实三。一圆真实\u003cbr/\u003e\u003cbr/\u003e     我今启如来。如观音所说。譬如人静居。十方俱击鼓。十处一时闻。此则圆真实　解脱德也。如前观音所陈三昧所得殊胜。赴感不差。周遍皆应。十方者十界也。击鼓者机动也。一时闻者应不失也。此则应身无量无感不应。故云圆真实　二通真实\u003cbr/\u003e\u003cbr/\u003e     目非观障外。口鼻亦复然。身以合方知。心念纷无绪。隔垣听音响。遐迩俱可闻。五根所不齐。是则通真实　般若德也。前四句拣不通。口鼻下二句经文语倒。故先举所例口鼻。后举能例身根。盖翻译者略顺根次也。隔垣下四句。正显耳根不同前五。由是得名通真实耳　三常真实二。一正显\u003cbr/\u003e\u003cbr/\u003e     音声性动静。闻中为有无。无声号无闻。非实闻无性。声无既无灭。声有亦非生。生灭二圆离。是则常真实　法身德也。声于闻中自有动静。说为有无。非谓闻性是有无也。世人若以不闻声时号无闻者。闻性已灭。声尘更起。遣谁更闻。是知声有闻性不生。声无闻性不灭。生灭既而遍离。由是得名常真实也　二释成\u003cbr/\u003e\u003cbr/\u003e     纵令在梦想。不为不思无。觉观出思惟。身心不能及　如前重睡心想不行。闻舂捣声别作他物。此时岂忆静摇。应知闻性不断。故云不为不思无也。觉观出思惟者。此既不与念想相应。即出觉观思惟之表。译人回文不尽。故令语倒。觉观即寻伺也。思惟即是遍。行思也。俱是心所皆不相应。故名为出。又觉是本觉。即闻性也。观即是照。此即文顺　二拣非显是\u003cbr/\u003e\u003cbr/\u003e     今此娑婆国。声论得宣明。众生迷本闻。循声故流转。阿难纵强记。不免落邪思。岂非随所沦。旋流获无妄　前二句。通明此方由声教入。声名句文能诠法义。众生由此闻而解了。故云宣明。次四句正拣过非。苟随声教。不能亡缘入流返照。即迷本闻性循声转也。故举阿难虽得多闻不能亡相。为声所转。生灭妄想无由得免。后二句结非显是。旋流者返流也。斯则入流亡所。唯照闻性。生灭既灭寂灭现前。故云无妄　二明观行四。一告语\u003cbr/\u003e\u003cbr/\u003e     阿难汝谛听。我承佛威力。宣说金刚王如幻不思议佛母真三昧　金刚如幻已见上文。三世如来一门超出。故云佛母。又金刚空也。如幻假也。佛母中也二斥失\u003cbr/\u003e\u003cbr/\u003e     汝闻微尘佛一切秘密门。欲漏不先除。畜闻成过误。将闻持佛。佛何不自闻闻　虽持法藏。不能舍闻而观自性。故成过矣。若将世间随声闻相持他佛法。不如返照自己闻性成真三昧故。云闻闻　三正示二。一正明观行三。一法三。一脱尘旋根\u003cbr/\u003e\u003cbr/\u003e     闻非自然生。因声有名字。旋闻与声脱。能脱欲谁名。一根既返源。六根成解脱　见闻觉知之闻。随声而有。非本然性。如上文云。如汝今者承听我法。此即因声而有分别等。若能离缘观性。闻相不起。动静境亡。能所不拘。故名解脱。缚既无得。脱亦不名。一根既然。六根皆尔　二尘销觉显\u003cbr/\u003e\u003cbr/\u003e     见闻如幻翳。三界若空花。闻复翳根除。尘消觉圆净　见闻觉知迷成翳眼。三界有法悉是空华。见闻体虚本不可得。复加幻喻。故起信云。三界虚伪。唯心所作。上文云。见闻觉知虚妄病缘。故有十方诸有漏国。翳除华灭。闻复尘消。妙觉明心显然圆净。此分证也　三觉极无碍\u003cbr/\u003e\u003cbr/\u003e     净极光通达。寂照含虚空。却来观世间。犹如梦中事。摩登伽在梦。谁能留汝形　净极谓满净解脱圆也。光通达谓满觉般若备也。寂照谓真理法身极也。三德既圆。三障永尽。如大梦寤。如莲华开。返观世间欲谁留碍。此极证也　二喻\u003cbr/\u003e\u003cbr/\u003e     如世巧幻师幻作诸男女。虽见诸根动。要以一机抽。息机归寂然。诸幻成无性　幻师真性也。有随缘义。故名为巧。幻法无明也。男女六根也。一机即幻法。机息幻无。妄灭根复。或幻师无明也。幻法心识也。余同前配。所幻男女必有所依。喻真性也　三合\u003cbr/\u003e\u003cbr/\u003e     六根亦如是。元依一精明。分成六和合。一处成休复。六用皆不成　初句总标。次句合幻师。次句合男女。后二句合息机等。耳根无明若破。余根亦破。故皆不成　二观成利益\u003cbr/\u003e\u003cbr/\u003e     尘垢应念消。成圆明净妙。余尘尚诸学。明极即如来　一根若复尘垢自消。上文云。想相为尘。识情为垢。二俱远离。则汝法眼应时清明。故云成圆明净妙。此则三德圆显。不纵横并别。故名为妙。后二句结成位。前句断德未圆。后句智德备满。互现可知　四劝修\u003cbr/\u003e\u003cbr/\u003e     大众及阿难。旋汝倒闻机。反闻闻自性。性成无上道。圆通实如是　劝复颠倒闻根返观闻性。闻性圆成。菩提可冀。后一句结指印成　四结显同此证\u003cbr/\u003e\u003cbr/\u003e     此是微尘佛一路涅槃门。过去诸如来。斯门已成就。现在诸菩萨。今各入圆明未来修学人。当依如是法。我亦从中证。非唯观世音　前二句总指一切诸佛皆从此门得涅槃也。过去下别列三世。并引文殊皆同此证也　二重明差当\u003cbr/\u003e\u003cbr/\u003e     诚如佛世尊询我诸方便。以救诸末劫求出世间人。成就涅槃心。观世音为最。自余诸方便。皆是佛威神。即事舍尘劳。非是长修学。浅深同说法　前四句颂佛令拣。成就下二句正指圆门。显是雅当。自余下五句。明二十四圣各随所因事相而成观行。皆是佛之威神。方便令其得道。非是久长修学浅深二机同入之法门也反显观音即是浅深二机同说同入久长修学之法门耳　三结愿劝学\u003cbr/\u003e\u003cbr/\u003e     顶礼如来藏无漏不思议。愿加被未来。于此门无惑。方便易成就。堪以教阿难及末劫沉沦。但以此根修。圆通超余者。真实心如是　如来藏即一体三宝。是所入之理。具足无漏性功德故。愿加下五句正结愿。但以下二句劝学。最后一句文殊指己选圆通心。真实无妄非挟情故　三时众获益","cnt":0,"sort":6639441,"author":"赖永海","prev":"6639440.html","next":"6639442.html","book_title":"首楞严经疏","updateTimeFmt":"2024-03-28 17:25:52","category":"都市小说"}