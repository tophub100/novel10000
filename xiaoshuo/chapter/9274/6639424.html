{"id":0,"code":"6639424.html","title":"第11章 (11)","latest_chapter_name":"正文 第47章 (47)","xiao_shuo_code":"9274","content":"\u003cbr/\u003e\u003cbr/\u003e    尔时世尊。怜愍阿难及诸大众。将欲敷演大陀罗尼诸三摩提妙修行路　陀罗尼此云总持。然有一字多字无字之异。若指下文神咒。即多字也。若显实相妙理。即无字也。今此所明真觉妙心。是诸三昧妙修行门之基址。故若不通达而修行者。皆为邪僻。故指此法为通衢耳\u003cbr/\u003e\u003cbr/\u003e     告阿难言。汝虽强记。但益多闻。于奢摩他微密观照。心犹未了。汝今谛听。吾当为汝分别开示。亦令将来诸有漏者获菩提果　此之妙心。若欲众生生信解者。故可诠辩种种开示。若欲明证亲显此境。应以微密观照奢摩他中现量所得。离诸分别。方为亲证。故起信中说。离言真如是观智境。依言真如是生信境。今斥多闻强记不修理观。故于此境心犹未了。故般若云。以无所得故得阿耨菩提　三举事开晓三。一双标二见\u003cbr/\u003e\u003cbr/\u003e     阿难。一切众生轮回世间。由二颠倒分别见妄。当处发生。当业轮转。云何二见。一者众生别业妄见。二者众生同分妄见　一念心动。名为分别。动故有见。俱无实体。故云见妄。此一念动无别所依。只迷一真忽然而起。故名当处发生。此即无明无始义也。起信云。以不达一法界故。忽然念起。名为无明。即此无明动心。名之为业。动即有苦。果不离因。故云当业轮转。此显无始根本无明亦名为业亦名见妄。如下文云。汝见虚空遍十方界。空见不分。有空无体。有见无觉。名为劫浊也。妄见是一。约人分二。故有同别之名。众生望佛。见无见殊。又众生妄识。缘境有异。故名别业。如下文云。见我及汝并诸世间皆即见眚。性非眚者。故不名见。起信云。若离业识则无见相。应知未离业识。则皆有见。无见即真。有见皆妄。故云妄见。此之妄见。约众生界。彼彼皆然。故云同分。是知。妄见是一。约人名异。故不可将常途二业而得相配。恐失经旨。下文即云。一病目人同彼一国。彼见圆影。眚妄所生。此众同分所现不祥同见业中瘴恶所起。俱是无始见妄所生。问阿难此疑见见非见。故请开示。如来何故不便直答。而却广明二种妄见耶。答若不广示妄见有见。不能显于真见无见。若据阿难所疑。既名真见。合须有见。如何却云见见非见。若见无见。应不名为见精明元。而不知寂而常照故名真见。照而常寂故非是见。故佛广约一人多人。对辩真妄见无见异。应知。未离无明眚病。俱名有见。眚病若亡。彼见精真。故不名见。如下细辩　二双释能喻二。一别业三。一别征略示\u003cbr/\u003e\u003cbr/\u003e     云何名为别业妄见。阿难。如世间人。目有赤眚。夜见灯光。别有圆影五色重叠　目喻真见。眚喻业相。眚因热气逼成。业因无明所动。灯喻法性。夜见喻妄见。圆影喻五蕴。斯则由不如实知真如法一故不觉心动。说名为业。以依动故能见。依能见故境界妄现。以有境界缘故起心分别等　二广破即离二。一别破二。一破即灯即见\u003cbr/\u003e\u003cbr/\u003e     于意云何。此夜灯明所现圆光。为是灯色。为当见色。阿难。此若灯色。则非眚人何不同见。而此圆影唯眚之观　若此圆影是灯上现。无眚之人应合俱见。何以独有眚人自观。余无见者\u003cbr/\u003e\u003cbr/\u003e     若是见色见已成色。则彼眚人见圆影者名为何等　影若从彼眚者见发。其见尔时已成于影。不合名见。见圆影者复是何物。色即影也　二破离灯离见\u003cbr/\u003e\u003cbr/\u003e     复次阿难。若此圆影。离灯别有。则合旁观屏帐几筵有圆影出。离见别有应非眼瞩。云何眚人目见圆影　若离灯外别有圆影。旁见余物何无影出。色若离见别有体者。不合眚眼见于圆影。几案属。筵席也　二总结\u003cbr/\u003e\u003cbr/\u003e     是故当知。色实在灯。见病为影。影见俱眚　色灯光也。灯实有光。不曾有影。今见影者乃是眚病使之然也。以此而推。所见之影能见之见俱为眚病\u003cbr/\u003e\u003cbr/\u003e     见眚非病。终不应言是灯是见。于是中有非灯非见　见无眚病之人。自然无影可缘。说谁是灯是见非灯非见。亦可见是了知义。了知五影是眚所成。则无执影之病。终不说影有生处也。下文云。然见眚者终无见咎　三重以喻显二。一喻\u003cbr/\u003e\u003cbr/\u003e     如第二月非体非影。何以故。第二之观捏所成故　非是真月之体。又非水中之影。但是捺目根识参差。故见二相。其实无体。如彼圆影目眚所成无体可得\u003cbr/\u003e\u003cbr/\u003e     诸有智者。不应说言此捏根元是形非形离见非见　捏犹月也。非形见也。非见形也。智人不言此月生处是形是见离形离见。译人用巧。变其文耳　二合\u003cbr/\u003e\u003cbr/\u003e     此亦如是。目眚所成。今欲名谁是灯是见。何况分别非灯非见　以喻显喻合前可见　二同分二。一通列外报\u003cbr/\u003e\u003cbr/\u003e     云何名为同分妄见。阿难。此阎浮提。除大海水。中间平陆有三千洲。正中大洲。东西括量。大国凡有二千三百。其余小洲在诸海中。其间或有三两百国。或一或二至于三十四十五十　水中可居曰洲。三千总号。阎浮中而复大者是此五天也。括结。量数也。国域也。有限域也　二别示业缘\u003cbr/\u003e\u003cbr/\u003e     阿难。若复此中有一小洲秖有两国。唯一国人同感恶缘。则彼小洲当土众生。睹诸一切不祥境界。或见二日。或见两月。其中乃至晕适　两国二土也。众生秽土以有漏识为体。烦恼造业所共感故。诸佛净土以无漏智为体。真如净用之所现故。晕适谓日月之晕。适近也。近日月也\u003cbr/\u003e\u003cbr/\u003e     佩玦　玉器也。妖气近日月。如佩玦之形。人之所佩或环或琨或玦。今气如之也\u003cbr/\u003e\u003cbr/\u003e     彗孛飞流　此皆妖星。其光似帚。孛孛然起。绝迹而去曰飞。光迹相连曰流\u003cbr/\u003e\u003cbr/\u003e     负耳虹霓　气负日边。如耳之有珥也。雄曰虹。雌曰霓。即阴阳之精也\u003cbr/\u003e\u003cbr/\u003e     种种恶相。但此国见。彼国众生本所不见。亦复不闻　所现不一。故云种种。皆是灾恶所表前相。凡夫五浊同业共感。如恶相国。诸佛净土唯一清净。如不见国　三双例所喻二。一总标\u003cbr/\u003e\u003cbr/\u003e     阿难。吾今为汝。以此二事。进退合明　进例于法。退例于喻。互相合显。以明见与无见也　二别例二。一例合别业二。一举喻例法二。一能喻灯眚二。一示妄\u003cbr/\u003e\u003cbr/\u003e     阿难。如彼众生别业妄见。瞩灯光中所现圆影。虽现似境。终彼见者目眚所成。眚即见劳。非色所造　妄心变起。似有不真。眚病所生。故非色造　二显真\u003cbr/\u003e\u003cbr/\u003e     然见眚者终无见咎　若知五影因眚故见。终不执影是实有体。既无所见。能见何立。故无见咎。此约喻释见无见也　二所喻心境二。一示妄\u003cbr/\u003e\u003cbr/\u003e     例汝今日以目观见。山河国土及诸众生。皆是无始见病所成　国土众生依正二报。皆是妄念分别故有。若离于念。则无一切境界之相。华严云。众生妄分别有佛有世界。若了真法性。无佛无世界　二显真\u003cbr/\u003e\u003cbr/\u003e     见与见缘似现前境。元我觉明　见之与境皆如空华本无所有。故云似现前境。此见及缘元是菩提妙净明体。故云元我觉明　二重释结酬二。一寄喻重释\u003cbr/\u003e\u003cbr/\u003e     见所缘眚。觉见即眚　觉犹见也。若见实有所缘之境及能缘见皆是眚病。以能所缘如空华故。或可见与所缘已俱是眚。若起觉智觉此二空。此能觉者亦是眚也。圆觉亦云。依幻说觉亦名为幻\u003cbr/\u003e\u003cbr/\u003e     本觉明心觉缘非眚　此显真觉妙明非生非灭。远离一切虚妄颠倒湛然常住。故非眚也。言觉缘者。觉之缘由行相也。如前文云。诚如法王所说。觉缘遍十方界等\u003cbr/\u003e\u003cbr/\u003e     觉所觉眚。觉非眚中　此双结真妄也。若起能觉。觉于所觉俱是眚病。真觉之体非能所中。故云觉非眚中\u003cbr/\u003e\u003cbr/\u003e     此实见见。云何复名觉闻知见　此无能所。本觉明心名为见见。以寂而常照照而常寂故。于此岂名见闻知等。然一切众生。自无始来。由见闻知以为病本。分能立所。颠倒从生。今闻非见。硕乖先志。于是迷闷。由此广示妄故有见真元无见。是故指云。此实见见。云何可立觉闻知见。圆觉经中无知觉明。正同此也　二寄喻结詶\u003cbr/\u003e\u003cbr/\u003e     是故汝今见我及汝并诸世间十类众生。皆即见眚。非见眚者彼见真精。性非眚者。故不名见　分别彼此生佛依正。皆属见妄。无见妄者说名真精。故此真精无境可见。故不名见。如前观灯有圆影者皆属于眚。见若无眚。说名净眼。此真净眼无影可见。故不名见。此则结詶前问见非是见也　二例合同分二。一举喻例法二。一能喻一多理齐\u003cbr/\u003e\u003cbr/\u003e     阿难。若彼众生同分妄见。例彼妄见别业一人。一病目人同彼一国。彼见圆影眚妄所生。此众同分所现不祥同见业中瘴恶所起　一人所见与多人同。由眚病故见圆影出。由瘴恶故感灾祥起。瘴即病也。将有恶病预见此事\u003cbr/\u003e\u003cbr/\u003e     俱是无始妄见所生　约法双结。汝及众生。一多虽殊。分别世间业果众生。更无有异。斯则俱是无始无明分别见妄。反显真心本非见也　二所喻心境俱妄\u003cbr/\u003e\u003cbr/\u003e     例阎浮提三千洲中。兼四大海。娑婆世界。并洎十方诸有漏国。及诸众生。同是觉明无漏妙心。见闻觉知虚妄病缘。和合妄生。和合妄死　从一众生。至十方众生。以少及多。若依若正。皆由不了一法界相。于无漏心忽起见妄。而分见闻觉知。以为虚妄病缘。遂见一切差别境界。生之与死俱不离妄。故云和合。和合者不相离义也。故下文云。见闻如幻翳。三界若空华。起信亦云。三界虚伪唯心所作。离心则无六尘境界　二息妄归真\u003cbr/\u003e\u003cbr/\u003e     若能远离诸和合缘及不和合。则复灭除诸生死因。圆满菩提不生灭性。清净本心。本觉常住　三相应染名为和合。三不相应名不和合。此是粗细妄念。起信名为染心。是生死本。轮回之因。若能远离即灭生灭。生灭既灭寂灭现前。菩提涅槃二转依果于斯成就。故云圆满。即同起信远离微细念故得见心性心即常住名究竟觉　四破和合非合疑二。一牒前未晓\u003cbr/\u003e\u003cbr/\u003e     阿难。汝虽先悟本觉妙明性非因缘非自然性。而犹未明如是觉元非和合生及不和合　前文叙云。诸和合相及不和合。心犹未开。故今牒也。然因缘。自然。和合。非和合。义虽无别。诠言有殊。故随其门一一遍破。以世间人说能证智是菩提心。假因仗缘和合而生。其所证理名为涅槃。不从因缘但了因所了。一向偏执有为无为二性全别。不知如来常依二谛说法。遂成戏论。皆障一真法界。能所宛然。微细法执。故今破之　二别破疑情二。一破和合疑二。一指出疑情\u003cbr/\u003e\u003cbr/\u003e     阿难。吾今复以前尘问汝。汝今犹以一切世间妄想和合诸因缘性。而自疑惑证菩提心和合起者　执方便教依安立说。遂疑胜义一真菩提从和合有。生住异灭是无常性。即违净名寂灭是菩提灭诸相故。乃至无为是菩提无生住异灭故　二正破和合二。一破和二。一总征\u003cbr/\u003e\u003cbr/\u003e     则汝今者妙净见精。为与明和。为与暗和。为与通和。为与塞和　见若是和。和必从境。故举此四境。总而征之　二别破二。一就明推破四。一明见相杂何形\u003cbr/\u003e\u003cbr/\u003e     若明和者。且汝观明。当明现前。何处杂见。见相可辩。杂何形像　明属前境。见属内心。齐何处所而论其杂。见之与相。目击可辩。若其相杂。作何形像　二若见不见非理\u003cbr/\u003e\u003cbr/\u003e     若非见者云何见明。若即见者。云何见见　若此杂相不可见者。应亦不见明相。云何现见于明。若此杂相即可见者。杂中有见。应合见见　三互遍失其和义\u003cbr/\u003e\u003cbr/\u003e     必见圆满。何处和明。若明圆满。不合见和　若一切处遍是于见。则无明相可和。若一切处总是于明。则无有见可杂　四俱亡立理不成\u003cbr/\u003e\u003cbr/\u003e     见必异明。杂则失彼性明名字。杂失明性。和明非义　心境不同。能所殊体。故云必异。明见若杂。各失其义。明则非明。见亦非见。二义既失名字亦亡。犹如微尘与水相和。但名泥团。不名尘水。明见既失将何名和。故云非义也　二略例余尘\u003cbr/\u003e\u003cbr/\u003e     彼暗与通及诸群塞。亦复如是　明相既尔余境亦然　二破合二。一总征\u003cbr/\u003e\u003cbr/\u003e     复次阿难。又汝今者妙净见精。为与明合。为与暗合。为与通合。为与塞合　和则如水杂尘。合则如函与盖。故成二门　二别破二。一就明推破二。一正推破\u003cbr/\u003e\u003cbr/\u003e     若明合者。至于暗时明相已灭。此见即不与诸暗合。云何见暗　见与明合。暗相现时明相必灭。既与明合。应随明灭。不应见暗。设使不灭亦不见暗。以此不与诸暗合故。合即有见。不合无见。如鼻闻香　二破转救\u003cbr/\u003e\u003cbr/\u003e     若见暗时不与暗合。与明合者应非见明。既不见明云何明合。了明非暗　彼若救云。我此见性虽不与暗合。无妨见暗。斯有何失。故此牒云。若见暗时不与暗合。随即破云与明合者应非见明。若许不合有见。即应合必无见。复云何言见与明合了明非暗。故知。见明而无合义。和合见性既而不成。菩提证心因和合有。从兹破矣　二略例余尘\u003cbr/\u003e\u003cbr/\u003e     彼暗与通及诸群塞。亦复如是　如文　二破非和合疑二。一述所解\u003cbr/\u003e\u003cbr/\u003e     阿难白佛言。世尊。如我思惟。此妙觉元。与诸缘尘及心念虑。非和合耶　由前破菩提心不从因缘和合而得。便计离缘别有体性。执菩提心有别异相从分别生。还成法执障一真性。故今破之。净名云。当令此诸天子舍于分别菩提之见　二破所计二。一破非和三。一牒计总征\u003cbr/\u003e\u003cbr/\u003e     佛言。汝今又言觉非和合。吾复问汝。此妙见精非和合者。为非明和。为非暗和。为非通和。为非塞和　此总牒别征如文可解　二就明推破二。一非和宛成其畔\u003cbr/\u003e\u003cbr/\u003e     若非明和。则见与明必有边畔。汝且谛观。何处是明。何处是见。在见在明。自何为畔　若见明时明见不和。明之与见应分边际。汝今细审。于见于明。齐何处所而论边畔　二不及畔义全乖\u003cbr/\u003e\u003cbr/\u003e     阿难。若明际中必无见者。则不相及。自不知其明相所在。畔云何成　如或定不相和。见应缘明不及。尚自不知明相。约何以分畔义　三略例余尘\u003cbr/\u003e\u003cbr/\u003e     彼暗与通及诸群塞。亦复如是　如文二破非合三。一总征\u003cbr/\u003e\u003cbr/\u003e     又妙见精非和合者。为非明合。为非暗合。为非通合。为非塞合　四义征讫　二别破","cnt":0,"sort":6639424,"author":"赖永海","prev":"6639423.html","next":"6639425.html","book_title":"首楞严经疏","updateTimeFmt":"2024-03-28 17:25:52","category":"都市小说"}