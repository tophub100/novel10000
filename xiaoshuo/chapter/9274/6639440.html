{"id":0,"code":"6639440.html","title":"第27章 (27)","latest_chapter_name":"正文 第47章 (47)","xiao_shuo_code":"9274","content":"\u003cbr/\u003e\u003cbr/\u003e    若诸众生。乐人修人。我现人身而为说法令其成就。若诸非人有形无形有想无想。乐度其伦。我于彼前皆现其身。而为说法令其成就　人身难得。见佛受化。非天之着乐余之多苦。故乐修也。有形有色蕴。如下休咎精明等。无形无色蕴。如下空散消沉等。有想有四蕴。如下鬼神精灵等。无想无四蕴。即下精神化为土木金石等。此上皆非人也。斯则形想杂类蠢物皆沾。必一其身。乘机即化　三结成\u003cbr/\u003e\u003cbr/\u003e     是名妙净三十二应入国土身。皆以三昧闻熏闻修无作妙力。自在成就　以如幻力。熏闻思修成金刚三昧。证真起用自在如是\u003cbr/\u003e\u003cbr/\u003e     二十四无畏。有难必济。有危必救。恐怖获安总号无畏。大悲为体　文三。一标举\u003cbr/\u003e\u003cbr/\u003e     世尊。我复以此闻熏闻修金刚三昧无作妙力。与诸十方三世六道一切众生。同悲仰故。令诸众生于我身心获十四种无畏功德　由前观行。证真具德。从体起用。令众生得一十四种无畏功德　二列释四。一闻声离苦\u003cbr/\u003e\u003cbr/\u003e     一者由我不自观音以观观者。令彼十方苦恼众生观其音声即得解脱　由我不观所听音声但观闻性。音声自寂。闻相无生。尘境不拘。自然解脱。自既如是。故令十方一切众生闻我音声即得度苦　二遭难消厄三。一三灾恶国难\u003cbr/\u003e\u003cbr/\u003e     二者知见旋复。令诸众生设入大火火不能烧　本由四大分湛。旋令觉知。今复本闻知见归湛。湛性圆遍无尘可得。尘火既歇何物能烧。故令众生大火不坏\u003cbr/\u003e\u003cbr/\u003e     三者观听旋复。令诸众生大水所漂水不能溺　声能漂荡。如水腾波。观听旋真尘相不起。虚明寂湛何物能漂。故令念者大水不溺\u003cbr/\u003e\u003cbr/\u003e     四者断灭妄想。心无杀害。令诸众生入诸鬼国鬼不能害　妄想生灭。能杀法身。能害慧命。苟惑断绝。真性无伤。故入鬼国鬼不能害\u003cbr/\u003e\u003cbr/\u003e     五者熏闻成闻。六根销复。同于声听。能令众生临当被害刀段段坏。使其兵戈犹如割水亦如吹光。性无摇动　熏修妄闻。成真闻性。一根亡对诸根亦融。心水虚明智光无动。谁为自他而当被害。故能触物无滞游刃有余　二鬼狱恶贼难\u003cbr/\u003e\u003cbr/\u003e     六者闻熏精明。明遍法界。则诸幽暗性不能全。能令众生药叉罗刹鸠槃茶鬼及毗舍遮富单那等虽近其傍目不能视　闻熏观门成就精明。智照既融。法界圆遍。而无明邪暗永不能生。药叉等类咸受幽气。明能破暗。故令恶鬼目不能视\u003cbr/\u003e\u003cbr/\u003e     七者音性圆销。观听返入。离诸尘妄。能令众生禁系枷锁所不能着　尘累相萦如禁系。六根质碍如枷锁。既而入流亡所系碍不成。是故念者枷锁解脱\u003cbr/\u003e\u003cbr/\u003e     八者灭音圆闻。遍生慈力。能令众生经过险路贼不能劫　声能劫心。害善为贼。声销意净慈力遍熏。平等在怀。善恶同贯。故令涉险贼不能劫　三三毒恶心难\u003cbr/\u003e\u003cbr/\u003e     九者熏闻离尘。色所不劫。能令一切多淫众生远离贪欲　声尘既亡色境销歇。贪欲念虑拟从何生。故令众生远离贪欲\u003cbr/\u003e\u003cbr/\u003e     十者纯音无尘。根境圆融无对所对。能令一切忿恨众生离诸嗔恚　音声差别。三昧能纯。尘既不生。根无所偶。顺违之境不得。嗔恚之心自亡。故令念者离诸嗔恚\u003cbr/\u003e\u003cbr/\u003e     十一者销尘旋明。法界身心犹如琉璃。朗彻无碍。能令一切昏钝性障诸阿颠迦永离疑暗　消除尘暗。旋复真明。世界身心洞然无碍。一切唯觉。谁为痴暗。故令阐提咸生实信　三随欲应求\u003cbr/\u003e\u003cbr/\u003e     十二者融形复闻。不动道场涉入世间。不坏世界能遍十方。供养微尘诸佛如来。各各佛边为法王子。能令法界无子众生欲求男者。诞生福德智慧之男　融通形碍。旋复真闻。所以不动道场涉入世界。身无限量遍至十方。绍继法王种姓不断。由三昧力福慧具故。应求男者皆无虚愿\u003cbr/\u003e\u003cbr/\u003e     十三者六根圆通。明照无二。含十方界。立大圆镜空如来藏。承顺十方微尘如来。秘密法门受领无失。能令法界无子众生欲求女者。诞生端正福德柔顺众人爱敌有相之女　六根圆遍。融通照明。含现十方无二无别唯一宝觉。名大圆镜。复能承顺微尘诸佛。受领含容无量法门不失不坏。名为空藏。以女德坤仪。资生承顺。柔明贞正。相好圆备。由此念求故能生也　四称名获福\u003cbr/\u003e\u003cbr/\u003e     十四者此三千大千世界百亿日月。现住世间诸法王子。有六十二恒河沙数。修法垂范教化众生。随顺众生方便智慧。各各不同　所比多众。方便权也。智慧实也。下能比一名\u003cbr/\u003e\u003cbr/\u003e     由我所得圆通本根发妙耳门。然后身心微妙含容周遍法界　先出所以。观音所修从三慧入。是众行之根本也。佛佛演教皆以音声。机机领悟尽由闻慧。谁人出不由尸。何莫由斯道也。况能于声尘而亡所得。复根结而归真际。元明心妙。一多之境融通。本湛觉圆。彼此之名平等。以一切身即一身故。云微妙。含容一身即一切身。故云周遍法界。此即福等之所以也\u003cbr/\u003e\u003cbr/\u003e     能令众生持我名号。与彼共持六十二恒河沙诸法王子。二人福德正等无异。世尊。我一名号与彼众多名号无异。由我修习得真圆通　正比福等。谓由自证平等理故。遂令他得平等福也。由我下结所以也　三结成\u003cbr/\u003e\u003cbr/\u003e     是名十四施无畏力福备众生　如文　三四不思议。德用殊绝。非言智之所能及也。即显大圆镜体功德之相。然功德力用其体一也。以内蕴曰德。外施曰用。前虽随机现应适时御物拔苦与乐。数仍有限。而未备陈自在现化无方之德妙妙无比难可思议。故今述也。文二。一标举\u003cbr/\u003e\u003cbr/\u003e     世尊。我又获是圆通修证无上道故。又能善获四不思议无作妙德　内德不充外用不起。以金刚三昧熏本四无量心。由斯果证。实德现前。故成四事俱不思议无作而现　二列释四。一现形说法\u003cbr/\u003e\u003cbr/\u003e     一者由我初获妙妙闻心心精遗闻。见闻觉知不能分隔。成一圆融清净宝觉　此叙德本也。闻性本真非粗非妙。由绝待故。故云妙妙。非粗曰精离相曰遗。一根既返六根咸脱。故不分隔成一宝觉。下列所现云\u003cbr/\u003e\u003cbr/\u003e     故我能现众多妙容。能说无边秘密神咒　标也。妙容多现。不可以形量拘。秘咒无边。不可以言说取。此则由三昧力熏本慈无量心。现种种形。说种种咒。令诸见闻获其妙乐\u003cbr/\u003e\u003cbr/\u003e     其中或现一首三首五首七首九首十一首。如是乃至一百八首。千首万首。八万四千烁迦啰首。二臂四臂六臂八臂十臂十二臂。十四十六十八二十至二十四。如是乃至一百八臂。千臂万臂。八万四千母陀罗臂二。目三目四目九目。如是乃至一百八目。千目万目。八万四千清净宝目。或慈或威。或定或慧。救护众生得大自在　首出众圣。法身也。臂能提接。化身也。目以导明。智身也。物无虚见。见必利益。故能救护　二无畏众生\u003cbr/\u003e\u003cbr/\u003e     二者由我闻思。脱出六尘。如声度垣不能为碍。故我妙能现一一形诵一一咒。其形其咒。能以无畏施诸众生。是故十方微尘国土。皆名我为施无畏者　由如幻力熏本等悲。故能一身现无量身。无量身现一身。十方微尘无刹不现。说一一咒。拔众苦恼。无畏众生得大自在　三舍宝求哀\u003cbr/\u003e\u003cbr/\u003e     三者由我修习本妙圆通清净本根。所游世界。皆令众生舍身珍宝求我哀愍　由三昧力熏本喜心。故能所游世界众生见者咸生欢喜。不惜身财以求哀愍　四所求随欲\u003cbr/\u003e\u003cbr/\u003e     四者我得佛心。证于究竟。能以珍宝种种供养十方如来。傍及法界六道众生。求妻得妻。求子得子。求三昧得三昧。求长寿得长寿。如是乃至求大涅槃得大涅槃　由圆照力熏本舍心。既而果证。得以珍宝上施诸佛下及众生。亦令所求世出世法无不随愿。此上喜舍二段。互言皆得。复次总上诸文对三观者。由泯相澄神观故寂灭现前。由起幻消尘观故获二殊胜。由绝待灵心观故四不思议。亦是即空即假即中观也。详文可见　三总结释成二。一结答所问\u003cbr/\u003e\u003cbr/\u003e     佛问圆通。我从耳门圆照三昧。缘心自在。因入流相。得三摩提。成就菩提。斯为第一　圆照三昧者即一行三昧也。谓初缘实相。造境即中。无不真实。系缘法界。一念法界。故云缘心自在。此即一经所宗首楞严定。文殊所赞。得真圆通。诸佛交光。同庆此说。后学至此幸冀留心。无谓聊尔也　二叙叹得名\u003cbr/\u003e\u003cbr/\u003e     世尊。彼佛如来叹我善得圆通法门。于大会中授记我为观世音号。由我观听十方圆明。故观音名遍十方界　眼观耳听略举六根之二也。或观此听闻。一根旋复。六用不成。故十方圆明唯一宝觉。由此得名亦遍一切　一庆说难思。正在观音。旁兼余圣。文四。一诸佛交光\u003cbr/\u003e\u003cbr/\u003e     尔时世尊。于师子座。从其五体同放宝光。远灌十方微尘如来及法王子诸菩萨顶。彼诸如来。亦于五体同放宝光。从微尘方来灌佛顶。并灌会中诸大菩萨及阿罗汉。林木池沼皆演法音。交光相罗如宝丝网　耳根圆通五根总摄。称可诸佛。说证皆同。及大菩萨阿罗汉者。即前二十五圣说圆通人。印说皆是无非圆通。故放宝光流灌其顶。林木池沼演法音者。既号圆通。彼我同畅。智周万物。何法不宣。交光如网圆张大教也　二大众蒙益\u003cbr/\u003e\u003cbr/\u003e     是诸大众得未曾有。一切普获金刚三昧　耳闻圆观。顶触智光。观音三昧一时同获。此则二十四圣同会观音一门。皆得名为金刚三昧也　三雨华饰界\u003cbr/\u003e\u003cbr/\u003e     即时天雨百宝莲华。青黄赤白间错纷糅。十方虚空成七宝色　法身体素。天龙之所忽劣。今将显现。如空宝严。万行集成。故华间错　四合国宣音\u003cbr/\u003e\u003cbr/\u003e     此娑婆界大地山河俱时不现。唯见十方微尘国土合成一界。梵呗咏歌自然敷奏　根尘销复法界圆成。故山河不现合成一界也。梵摩云净。具云呗匿。正云婆师。此翻赞叹　四佛敕文殊料拣三。一佛敕文殊二。一指说显同\u003cbr/\u003e\u003cbr/\u003e     于是如来告文殊师利法王子。汝今观此二十五无学诸大菩萨及阿罗汉各说最初成道方便。皆言修习真实圆通。彼等修行实无优劣前后差别　修行之要入实为期。今皆获证。故无优劣。然有日劫相倍。故成前后差别。或可就彼各各得所。亦无前后之差别耳　二应根令拣\u003cbr/\u003e\u003cbr/\u003e     我今欲令阿难开悟。二十五行谁当其根。兼我灭后此界众生入菩萨乘求无上道。何方便门得易成就　若以三科七大专门独善随根各入。此皆方便。若于此界。现在未来。设教通方。上中下机咸得悟入。永为众生成道方便者。于二十五何门为胜。由先所请十方如来得成菩提妙三摩提最初方便。故今令选通途法门。使其成就　一说偈料拣二。一奉旨伸敬\u003cbr/\u003e\u003cbr/\u003e     文殊师利法王子。奉佛慈旨。即从座起。顶礼佛足。承佛威神。说偈对佛　文殊智德之主。言用莫测。断割无疑。与夺众心谁不缄默。故承佛旨敬而说偈　二正说偈辞三。一颂真妄双源二。一略明真妄。将拣行门。先明真妄者。若无迷悟。岂有修行。盖迷一真遂成诸妄。物不终否。故有悟期。悟逐根门遂分迟速。悟所极处名大涅槃。故下文云。妙性圆明。离诸名相。本来无有世界众生。由妄有生。因生有灭。生灭名妄。灭妄名真。是称如来菩提涅槃二转依号。故先明也。文三。一唯一真元\u003cbr/\u003e\u003cbr/\u003e     觉海性澄圆。圆澄觉元妙　此显一真性海。离名绝相。非真非妄。不悟不迷。唯一圆常余无所得。即下妙性圆明离诸名相。本来无有世界众生也。觉性周遍。甚深湛然。故如海也。下句重叹。不可思议绝诸对待。故曰妙也　二因迷起妄二。一正明起妄\u003cbr/\u003e\u003cbr/\u003e     元明照生所。所立照性亡　圆澄觉体本来明照。妄觉不了认为所相。所既妄立而生妄能。从毕竟无成究竟有。故名生所。非谓从真而生也。暗相既现。明性即隐。隐故曰亡\u003cbr/\u003e\u003cbr/\u003e     迷妄有虚空。依空立世界。想澄成国土。知觉乃众生　世界初起。顽空先现。从妄想生。故云迷妄有也。如下文云。乃至虚空皆是妄想之所生起。依空立世界者。世界之体即是四轮。皆依空有。如前文云。觉明空昧。相待成摇。故有风轮执持世界等。妄想凝结成外国土。妄心知觉成内众生。依正既彰。总名世界　二贴喻释成\u003cbr/\u003e\u003cbr/\u003e     空生大觉中。如海一沤发。有漏微尘国。皆依空所生　虚空暗钝。体是不觉。不觉生觉如海一沤。起信云。即依觉故而有不觉。下文云。当知虚空生汝心内犹如片云点太清里。况诸世界在虚空耶。法喻可见　二反妄归真\u003cbr/\u003e\u003cbr/\u003e     沤灭空本无。况复诸三有　下文云。汝等一人发真归元。十方虚空悉皆销殒。云何空中所有国土而不震裂。良以妄元无本毕竟不生。故虚空如沤不灭而灭。三有如幻不无而无　二修证异同二。一理同行异\u003cbr/\u003e\u003cbr/\u003e     归元性无二。方便有多门　同归一理。理则无殊。行有偏圆。迟速不等。圆觉云。无上妙觉遍诸十方。出生如来与一切法同体平等。于诸修行实无有二。方便随顺其数无量　二圣同凡异\u003cbr/\u003e\u003cbr/\u003e     圣性无不通。顺逆皆方便。初心入三昧。迟速不同伦　若圣人根性。或是已证圣性。若顺若逆。俱得入觉。更无浅深。初心入道。故须拣选取令速进。如上文云。十方如来于十八界一一修行。皆得圆满无上菩提。于其中间亦无优劣。但汝下劣。未能于中圆自在慧。故我宣扬。令汝但于一门深入\u003cbr/\u003e\u003cbr/\u003e     首楞严义疏注经卷第六（之一）首楞严义疏注经卷第六（之二）\u003cbr/\u003e\u003cbr/\u003e     长水沙门子璇集\u003cbr/\u003e\u003cbr/\u003e     二料拣诸圣四。一依尘显悟门六。一色境\u003cbr/\u003e\u003cbr/\u003e     色想结成尘。精了不能彻。如何不明彻。于是获圆通　优波尼沙陀。因观不净白骨微尘。析色明空。尘色既尽妙色密圆。今此拣云。色由妄想所结。染污真性。其体本粗。性是质碍。不能明彻。如何以此不明彻法而取圆通　二声境\u003cbr/\u003e\u003cbr/\u003e     音声杂语言。但伊名句味。一非含一切。云何获圆通　陈如。悟四谛声妙音密圆。于是得道。今此拣云。音声不离诸杂语言。语言即是名句文耳。名句诠显各有分限。以名诠自性。句诠差别。文即是字。为二所依。故非一能含一切也。伊犹是也　三香境\u003cbr/\u003e\u003cbr/\u003e     香以合中知。离则元无有。不恒其所觉。云何获圆通　香严童子。宴晦清斋。闻香入鼻。观此无生来无所从去无所至。尘气既灭。妙香密圆。今此拣云。香之一法合有离无。既非其常。未为圆观　四味境","cnt":0,"sort":6639440,"author":"赖永海","prev":"6639439.html","next":"6639441.html","book_title":"首楞严经疏","updateTimeFmt":"2024-03-28 17:25:52","category":"都市小说"}