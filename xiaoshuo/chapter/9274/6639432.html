{"id":0,"code":"6639432.html","title":"第19章 (19)","latest_chapter_name":"正文 第47章 (47)","xiao_shuo_code":"9274","content":"\u003cbr/\u003e\u003cbr/\u003e    以是俱非世出世故　谛缘观智及道灭六度已下。皆出世法。苦集十二缘三科七大。皆世间也。此上总非诸相者。即约真如门。显真谛义。一切皆空。凡所有相皆是虚妄。以相待故但有名字。名字即空。今次第非者。初由无明故有妄识。妄识所变即有空界。空界现故结成四大。四大起故即有根尘。根尘合故遂有诸识。根境识三为业性故。乃成十二因缘流转生死。为对治故即有出世观智诸法。出世利钝不同。遂分三乘次第。会三归一即有佛果。果有能证所证。即分菩提涅槃。涅槃具德即有常乐我净。是故展转相由以立名字。各无自性。一切皆空　二约即相以明俗谛\u003cbr/\u003e\u003cbr/\u003e     即如来藏元明心妙。即心即空即地即水即风即火。即眼即耳鼻舌身意。即色即声香味触法即眼识界。如是乃至即意识界。即明无明明无明尽。如是乃至即老即死即老死尽。即苦即集即灭即道。即智即得。即檀那。即尸罗。即毗梨耶。即羼提。即禅那。即钵剌若。即波罗蜜多。如是乃至即怛闼阿竭。即阿罗诃三耶三菩。即大涅槃。即常即乐即我即净。以是即俱世出世故　前约真如不变绝相。此约随缘成生灭门。显俗谛也。此即不离一真。随染幻差别成种种相。非相现相。非名现名。随世建立。不坏假名。故名为即　三约遮照以明中道\u003cbr/\u003e\u003cbr/\u003e     即如来藏妙明心元。离即离非。是即非即　此约二门不二唯是一心。双遮真俗。故曰离即离非。双照真俗。故云是即非即。三谛一体。是故皆云即如来藏。且法界一如。本无名相。因迷有妄。对妄说真。真妄相形名言不息。随名执相颠倒何穷。是故因言遣言以至无遣。初且以非遣相。次乃以即遣非。终带名言。未极一真之旨。离即非即。无非不非。言语道断心行处灭。方显一真法界如来藏心。故维摩经。三十二菩萨。说不二法门。皆以言遣相。文殊师利以言遣言。维摩大士无言遣言。方为究竟。此之三义亦复如是。又如天台释法华十如是义。以一心三观释之。初言是相如乃至本末如。如名不异。即空义也。次言如是。相等点空性相即假义也。若言相如是等。即如于中道实相之是。即中义也。举一即三。言三即一。诸法性相微妙如是。唯佛与佛乃能究尽　二举法喻结责四。一总责\u003cbr/\u003e\u003cbr/\u003e     如何世间三有众生及出世间声闻缘觉。以所知心。测度如来无上菩提。用世语言入佛知见　境界微妙。心言叵测。凡夫着事。偏小滞空。俱所知心。莫及斯境。故圆觉经云。但诸声闻所圆境界。身心语言皆悉断灭。终不能至彼之亲证所现涅槃。何况能以有思惟心。测度如来圆觉境界。如取萤火烧须弥山。终不能着。以轮回心生轮回见。入于如来大寂灭海。终不能至　二举喻\u003cbr/\u003e\u003cbr/\u003e     譬如琴瑟箜篌琵琶。虽有妙音。若无妙指终不能发　琴等众生也。妙音藏性也。妙指实智也。发起用也　三合显\u003cbr/\u003e\u003cbr/\u003e     汝与众生亦复如是。宝觉真心各各圆满。如我按指海印发光。汝暂举心尘劳先起　汝与众生合前琴等。宝觉真心合前妙音。按指约喻指法。即无生智。合无相理。大用现前。即前云。我以不灭不生合如来藏。而如来藏唯妙觉明圆照法界。乃至于中一为无量等。汝暂举心等合前无妙指也。即前云。汝以色空相倾相夺于如来藏而如来藏随为色空等。言海印者。大集经云。阎浮所有色像。大海皆有印文。喻佛如来法身性海普现一切妙用之光也　四结斥\u003cbr/\u003e\u003cbr/\u003e     由不勤求无上觉道。爱念小乘。得少为足　无上觉道如宝所。小乘涅槃如化城。但恋权乘。不求究竟。得少为足。故发尘劳　二释别疑二。一释满慈疑妄因二。一伸疑\u003cbr/\u003e\u003cbr/\u003e     富楼那言。我与如来。宝觉圆明真妙净心无二圆满　显体不二也\u003cbr/\u003e\u003cbr/\u003e     而我昔遭无始妄想。久在轮回。今得圣乘犹未究竟　指己犹迷\u003cbr/\u003e\u003cbr/\u003e     世尊诸妄一切圆灭独妙真常　明佛障尽\u003cbr/\u003e\u003cbr/\u003e     敢问如来。一切众生何因有妄。自蔽妙明受此沦溺　障尽者必知妄始。故此问也。由满慈最初致疑。既是清净本然。云何忽生山河大地。如来遂举性觉妙明验其迷解。满慈既迷性明为所明。佛遂斥云。性觉必明。妄为明觉。所既妄立生汝妄能等。由是展转相续流浪。皆由虚妄之所生起。虽知能所妄立。又疑妄从何生。故此伸问妄所因也　二答释二。一总告\u003cbr/\u003e\u003cbr/\u003e     佛告富楼那。汝虽除疑。余惑未尽。吾以世间现前诸事。今复问汝　虽知诸法皆妄。犹惑妄有所因。故云余惑未尽。现前诸事现见之事也　二别释二。一明妄本无因三。一举事问答二。一举事\u003cbr/\u003e\u003cbr/\u003e     汝岂不闻。室罗城中演若达多。忽于晨朝以镜照面。爱镜中头眉目可见。嗔责己头不见面目。以为魑魅。无状狂走　演若达多此云祠授。本头与镜俱喻性觉。照面喻强觉忽生所相妄立。爱喻坚执不舍认相为真。既喜有相。反恶无相。故嗔己头不见面目。真无形相。不顺妄情。便生惊怖。执相迷性轮回不息。故云狂走。魑魅山泽之怪也　二问答\u003cbr/\u003e\u003cbr/\u003e     于意云何。此人何因无故狂走。富楼那言。是人心狂更无他故　心狂而走。无别所以。故无他故。强生分别。故称为妄。岂别有因　二约法正明三。一就名责因\u003cbr/\u003e\u003cbr/\u003e     佛言。妙觉明圆。本圆明妙　唯一真心本无妄法\u003cbr/\u003e\u003cbr/\u003e     既称为妄。云何有因。若有所因云何名妄。自诸妄想展转相因。从迷积迷。以历尘劫　直明妄无因也。妄必无因。有因不妄。妄之一字甚好思量。若了此名。自无法起。复疑有因。岂非迷倒。如初一人忽然妄说。递递相承从妄说妄。及推其本。递递皆虚。乃至初人及与后人。二俱是妄。何者为因。故历尘劫递相诳妄莫之能悟　二引悟释相\u003cbr/\u003e\u003cbr/\u003e     虽佛发明。犹不能返如是迷因。因迷自有。识迷无因妄无所依。尚无有生。欲何为灭　此文释有二重。初约佛自悟释。发明犹开悟也。佛虽开悟诸妄圆灭。尚不能返觉至妄本。以妄无因而可觉故。故云犹不能返如是迷因也。复将如是迷因一句连下句牒。应云如是迷因因迷自有。意云。若约妄法展转生起而说因者。此即因妄说因。非谓妄有初因。故云因迷自有。既识迷之无因。则知妄无依处。说何为生而复有灭。此释约佛自悟。无妄因之可返也。次约佛为他说不能返迷成悟也。发明犹宣辨也。虽佛广为满慈宣辨。尚自不能返迷令悟。故云犹不能返。如是下释意如前。良由此理难明。人多惑甚。如为病眼说无空华。孰能领悟。为妄执者说无诸妄。谁肯信从。忽若了悟自知无因。将何为妄而有生灭耶　三贴喻况显\u003cbr/\u003e\u003cbr/\u003e     得菩提者。如寤时人说梦中事。心纵精明。欲何因缘取梦中物。况复无因本无所有　梦寤之人记梦中事。说虽可尔。取必不可。以所梦境毕竟无故。得菩提者。返观因时灭诸妄惑。说虽可尔。毕竟无体可断灭故。将何为妄而推其因。起信云。觉心初起心无初相。又云。以四相本来平等同一觉故　三提喻合显\u003cbr/\u003e\u003cbr/\u003e     如彼城中演若达多。岂有因缘自怖头走。忽然狂歇头非外得。纵未歇狂亦何遗失。富楼那。妄性如是。因何为在　狂故怖头。因缘何有。头无得失。狂自复行。惑性妄有灭生。真性何曾出没。汝观如狂之妄。今指何处为因　二显真元无得二。一正明二。一劝息妄缘\u003cbr/\u003e\u003cbr/\u003e     汝但不随分别世间业果众生三种相续。三缘断故三因不生。则汝心中演若达多狂性自歇　烦恼为缘。能润业故。杀等为因。正是业故。分别是识。能生烦恼。三种相续是所分别。分别此三故云三缘。三即缘也。或杀盗淫三之助缘。故三之缘也。分别既亡。业因不作。于三界中狂心自歇。故起信云。一切众生不名为觉。以从本来念念相续未曾离念故。说无始无明。又云。以远离微细念故。名究竟觉。念即分别也。由是一念不生即名为佛。即斯义也　二显自真体\u003cbr/\u003e\u003cbr/\u003e     歇即菩提。胜净明心本周法界。不从人得。何藉劬劳肯綮修证　分别不生前后际断。故名为歇。菩提云觉。起信云。所言觉义者。谓心体离念。离念相者等虚空界。无所不遍。法界一相。即是如来平等法身。依此法身说名本觉。故云胜净明心本周法界不从人得。既云不从人得。即显不由他缘本自觉耳。劬劳修证本息分别只为显觉。今分别既亡觉性自显。故云何藉。然非谓全不修行兀然空坐。苟妄想宛然自谓即是者。误之甚矣。言肯綮者。骨边细肉也。庄子云经肯綮之未尝。而况大觚乎。若执惑有实体。不能达妄即空四相平等一切唯觉。便谓从粗至细断尽无明方至妙觉者。何异解牛不能游刃于大窾。不能亡见于全牛。但解皮肉以至着骨。岂曰妙得牛理哉　二喻显\u003cbr/\u003e\u003cbr/\u003e     譬如有人。于自衣中　五阴盖覆也\u003cbr/\u003e\u003cbr/\u003e     系如意珠　圆明觉性也\u003cbr/\u003e\u003cbr/\u003e     不自觉知　无明不了也\u003cbr/\u003e\u003cbr/\u003e     穷露他方。乞食驰走　五道流浪轮回不息\u003cbr/\u003e\u003cbr/\u003e     虽实贫穷。珠不曾失　虽流生死觉性常然\u003cbr/\u003e\u003cbr/\u003e     忽有智者指示其珠　佛为开示\u003cbr/\u003e\u003cbr/\u003e     所愿从心致大饶富　大用现前\u003cbr/\u003e\u003cbr/\u003e     方悟神珠非从外得　始觉合时。本不曾动。今无始静也。法华中亦有此喻。彼约结缘。此约本有。意不同耳\u003cbr/\u003e\u003cbr/\u003e     首楞严义疏注经卷第四（之一）首楞严义疏注经卷第四（之二）\u003cbr/\u003e\u003cbr/\u003e     长水沙门子璇集\u003cbr/\u003e\u003cbr/\u003e     二释庆喜难缘起二。一伸疑四。一叙所闻\u003cbr/\u003e\u003cbr/\u003e     即时阿难。在大众中。顶礼佛足。起立白佛。世尊现说。杀盗淫业三缘断故三因不生。心中达多狂性自歇。歇即菩提。不从人得　如文　二正生难\u003cbr/\u003e\u003cbr/\u003e     斯则因缘皎然明白。云何如来顿弃因缘。我从因缘心得开悟　由无三缘方尽三因。因缘俱灭。菩提始显。故云皎然明白。小乘开悟皆由因缘。故引昔悟以并今说成此难也　三引他例\u003cbr/\u003e\u003cbr/\u003e     世尊。此义何独我等年少有学声闻。今此会中大目揵连及舍利弗须菩提等。从老梵志。闻佛因缘。发心开悟。得成无漏　老梵志者。并是年长。从外道来。闻佛因缘。翻邪入正。得成无学也　四结同邪\u003cbr/\u003e\u003cbr/\u003e     今说菩提不从因缘。则王舍城拘舍梨等所说自然成第一义。唯垂大悲。开发迷闷　因缘自然依假建立。菩提真性众相都亡。恐相滥失。故此再疑。以洗物情　二答释二。一正破疑情二。一推破三。一标质所疑\u003cbr/\u003e\u003cbr/\u003e     佛告阿难。即如城中演若达多。狂性因缘若得灭除。则不狂性自然而出。因缘自然理穷于是　若狂性因缘得除。不狂自然而出。所计不出斯意。故云理穷于是　二就疑互五破二。一双破因缘自然二。一以因缘破自然\u003cbr/\u003e\u003cbr/\u003e     阿难。演若达多头本自然。本自其然。无然非自。何因缘故怖头狂走　初二句牒。本自下二句定。自本也。然是也。头本如是。无有如是之头不是于本。故云无然非自。何因下破。可知　二以自然破因缘\u003cbr/\u003e\u003cbr/\u003e     若自然头因缘故狂。何不自然因缘故失。本头不失。狂怖妄出。曾无变易。何藉因缘　初二句牒。次二句破。若自然头由因缘故得成狂走。亦应自然不失由因缘故而失其头。本头下四句结也。今既本头无失。狂自妄出。狂之与头了不相触。何曾变改。而假因缘　二单破转计自然\u003cbr/\u003e\u003cbr/\u003e     本狂自然。本有狂怖。未狂之际狂何所潜。不狂自然。头本无妄。何为狂走　若汝执言。既非因缘即属自然狂亦自然不狂亦自然者。初破狂自然。初一句牒。次一句定。未狂下二句破。如文。不狂下破不狂自然。初句牒。头本下破。此显一真之体尚无真妄之异岂立因缘自然。斯则亦显妄无因也　三结归悟旨\u003cbr/\u003e\u003cbr/\u003e     若悟本头识知狂走。因缘自然。俱无戏论。是故我言。三缘断故即菩提心　本真不动。妄自强生。说谁因缘及自然性。若知因缘自然俱是戏论。分别自亡真觉自显。斯则正是我说三缘断故即菩提也　二结示三。一俱尽灭生显无功用\u003cbr/\u003e\u003cbr/\u003e     菩提心生。生灭心灭。此但生灭。灭生俱尽无功用道　若有执言真心可得分别可亡。斯则菩提心生生灭心灭。但是生灭。无菩提生无生灭灭。方无功用。如圆觉云。有照有觉俱名障碍。是故菩萨常觉不住。照与照者同时寂灭。此显地上证无生理得无功用也　二纵立自然寄显生灭二。一纵立正显\u003cbr/\u003e\u003cbr/\u003e     若有自然。如是则明自然心生生灭心灭。此亦生灭无生灭者名为自然　设若我教。有自然者。岂存生灭名为自然。今汝所明自然心生生灭心灭。此亦生灭。何名自然。夫自然者必无生灭。故云无生灭者名为自然　二举况重明\u003cbr/\u003e\u003cbr/\u003e     犹如世间诸相杂和成一体者名和合性。非和合者称本然性　举浅况深也。世间人说生灭和合名和合性。非和合者则无生灭方名自然。岂况我教。有生灭者却名自然。古人于此不言纵立。认真自然。斯则不唯增戏论心。反令圆文成外道教。焉敢闻命　三双非二离正示忘情\u003cbr/\u003e\u003cbr/\u003e     本然非然。和合非合。合然俱离。离合俱非。此句方名无戏论法　本然自然也。和合因缘也。二皆不立。故云俱离。此离亦离。故云俱非。此文语略。具足应云离合离然之离亦复俱非也。药病齐遣。空病亦空。圆觉亦云。远离为幻亦复远离。离远离幻亦复远离。斯则言语道断心行处灭。方无戏论耳　二广斥执见五。一斥成戏论\u003cbr/\u003e\u003cbr/\u003e     菩提涅槃尚在遥远。非汝历劫辛勤修证。虽复忆持十方如来十二部经清净妙理如恒河沙。秖益戏论　若执因缘自然取佛果者。虽经劫数勤苦修习。终莫能及。故云尚在遥远。忆持妙理。分别不亡系念相续。但滋生死。不能无心忘照反闻闻性。于无了知不辨真实。故圆觉云。种种取舍皆是轮回。未出轮回而辨圆觉。彼圆觉性即同流转。若免轮回无有是处。故云秖益戏论　二引事验知","cnt":0,"sort":6639432,"author":"赖永海","prev":"6639431.html","next":"6639433.html","book_title":"首楞严经疏","updateTimeFmt":"2024-03-28 17:25:52","category":"都市小说"}