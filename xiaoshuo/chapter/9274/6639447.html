{"id":0,"code":"6639447.html","title":"第34章 (34)","latest_chapter_name":"正文 第47章 (47)","xiao_shuo_code":"9274","content":"\u003cbr/\u003e\u003cbr/\u003e    当观淫欲犹如毒蛇如见怨贼　毒蛇怨贼。能杀生身。不损法体。淫欲能损法身慧命。真修行者必须永断。涅槃经说。菩萨观爱有九种过患。一如债有余。二如罗刹女妇。三如妙华茎有毒蛇。四如恶食性所不便而强食之。五如淫女。六如摩楼迦子。七如疮中瘜肉。八如暴风。九如彗星。下文云。十方如来。色目行淫同名欲火。菩萨观欲如避火坑　二教行次第\u003cbr/\u003e\u003cbr/\u003e     先持声闻四弃八弃。执身不动。后行菩萨清净律仪。执心不起　比丘四重。尼复加四。谓触八覆随。故云八弃。梵云波罗夷。此云弃。谓犯此者。永弃佛法边外。犹如死尸大海不受。故名为弃。入大乘道而先学小者。十轮经说。若不先学小乘。即学大乘。无有是处。乃至云。无力饮河池。讵能吞大海。是故一切菩萨。皆先学三乘。唯不究竟证于小耳　二明利益二。一远多过累\u003cbr/\u003e\u003cbr/\u003e     禁戒成就。则于世界永无相生相杀之业。偷劫不行。无相负累。亦于世界不还宿债　三缘若断。三因不生。故于世间不相詶报。皆由持戒成就故尔　二获多神用\u003cbr/\u003e\u003cbr/\u003e     是清净人修三摩地。父母肉身。不须天眼。自然观见十方世界。睹佛闻法。亲奉圣旨。得大神通游十方界。宿命清净得无艰险。是则名为第二增进修行渐次　持戒清净魔事不生。观行既成。故能发用。于父母所生之身。得相似五通。此同法华观行持经于现身中获六根净。文云。虽未得天眼。但用父母所生眼。彻见三千界等　三违其现业三。一返流全一\u003cbr/\u003e\u003cbr/\u003e     云何现业。阿难。如是清净持禁戒人。心无贪淫。于外六尘不多流逸　由前起后也。清禁既圆。观行仍就。于六尘境已知虚幻。终不信任随流奔逸妄有取着\u003cbr/\u003e\u003cbr/\u003e     因不流逸。旋元自归。尘既不缘。根无所偶。反流全一。六用不行　正违现业也。既不随尘。复归元性。元性之中本无根尘。夫何为偶。根境不生。六用不起。唯一圆常妙觉明体。此同观音圆通生灭既灭寂灭现前也。故上偈云。一处成休复。六用皆不成。尘垢应念消。成圆明净妙　二获忍无生\u003cbr/\u003e\u003cbr/\u003e     十方国土皎然清净。譬如琉璃内悬宝月　此叙证真相也。国土融真。圆明体现。故如琉璃内悬宝月。清净者空义。琉璃宝月空假中也。故圆觉云。觉圆明故显心清净。心清净故乃至一世界多世界清净等\u003cbr/\u003e\u003cbr/\u003e     身心快然。妙圆平等。获大安稳　前则世界圆明。此则身心圆明。本由迷倒。身之与心。外洎山河虚空大地。咸是妙明真心中物。今复本源。故身心世界妙圆平等。更无差别。法界一相。创证此境快然安稳。即分得涅槃安乐处也\u003cbr/\u003e\u003cbr/\u003e     一切如来密圆净妙皆现其中　此获胜德。即所证理显也。现谓显发。理智行三名密圆净。即涅槃三德也。一一德中具一切法。三一无碍。故称为妙。此二种法。诸佛所证。是佛果德。摄尽十方三世佛法。今日于此一念显现通达无碍。故云皆现其中\u003cbr/\u003e\u003cbr/\u003e     是人即获无生法忍　结能证也。真如实相名无生法。无漏真智名之为忍。得此智时。忍可印持法无生理。决定不谬。境智相冥。名无生忍。华严初住。余经初地。是得忍位。今经第三渐次便得此忍。迥异余说。于此忍中。随所证得不异而异。即立诸位。故名圣位。此则初渐次正修观行。第二渐次观成入似。第三渐次既言获无生忍。即同初住至等觉位　三结显立位\u003cbr/\u003e\u003cbr/\u003e     从是渐修。随所发行安立圣位。是则名为第三增进修行渐次　从此第三渐次。随起何行。随行附义以立位名。不离前来密圆净妙境智行也　二明地位差别。夫论地位者。皆是诸佛菩萨亲证境界。约断伏次第发真妙用功力浅深。以立位次。起信论云相似觉随分觉究竟觉。以分地前地上及究竟位。华严经智度论。约入大海。辨功用浅深。但迟速有异。分根性利钝。如涉长途非无里数。诸大乘经。若说平等法界。无佛无众生。则无地位可立。如华严经云。众生妄分别。有佛有世界。若了真法性。无佛无世界。楞伽云。无有佛涅槃。亦无涅槃佛。远离觉所觉。又云。寂灭真如有何渐次。上文云。妙性圆明。离诸名相。本来无有世界众生。此等令观一真法界本来平等无修无证亦无迷悟。故无地位可立。此显心真如门也。若依心生灭门。有迷有悟。识然修证差别不同。且圆顿大乘。无过华严涅槃仁王璎珞大品法华等经。虽明法界平等无说无示。而菩萨行位终日炳然。故华严云。不为钝根下劣众生说于地位。仁王云。若言越此地位得成佛者。是魔所说。此则异诸外道天魔各自谓得无上觉道不说地位。今显佛法有不思议功德。旷劫修行。因圆果满。方称究竟。又诸经论建立地位多少不同。仁王五十一位。璎珞五十二位。华严四十一位。大品四十二位。此经五十七位。下文复云六十圣位。圣说不同。或开或合。各是一意。若约天台圆教位次对今经者。有同有异。同故地前俱是证位。异故此干慧心便是第三渐次无生忍中。随义建立。不同天台入初住时方证无生忍也　文九　一干慧地\u003cbr/\u003e\u003cbr/\u003e     阿难。是善男子。欲爱干枯　持戒清净。远离贪淫。故名初干。即断烦恼障也。干义有二。一欲尽故曰干。二但慧故曰干。今即初义根境不偶　由三昧力。返流全一。破所知也\u003cbr/\u003e\u003cbr/\u003e     现前残质不复续生　报障尽也。亡欲爱故无润惑。根不偶故无业性。纵有业苦种子。无润不生。尽此报身更不相续。即生实报土也。此即惑业苦亡。无润生理。即干义也\u003cbr/\u003e\u003cbr/\u003e     执心虚明。纯是智慧。慧性明圆。莹十方界　戒定既圆。从此发慧。即转前三障纯成智慧。慧光发明莹十方界。即慧义也\u003cbr/\u003e\u003cbr/\u003e     干有其慧。名干慧地　结名也。此即但有其慧。故前云纯也。既云随所发行安立圣位。故约欲枯返流纯成智慧未沾果海法流之水。故受此名。此约无生忍中义说故尔。真谓圆融不碍行布。下皆仿此　二十信位二。一蹑前总示\u003cbr/\u003e\u003cbr/\u003e     欲习初干。未与如来法流水接　蹑前干慧义也。创干欲爱。果法未沾。即用此心为信方便。标如来者显是果法。此下总示\u003cbr/\u003e\u003cbr/\u003e     即以此心。中中流入。圆妙开敷　此标也。即用此干慧中智。合中道理。理智俱中。故名中中。又离一切二边相故。双照二谛无不真实。又此中智。念念相继而进上位。故云中中流入。言流入者。显无功用任运而进也。以证中道。自然流入萨婆若海。此则更增一番智断功能。故云圆妙开敷。此即于干慧心。增明观智以为方便。得入十信\u003cbr/\u003e\u003cbr/\u003e     从真妙圆。重发真妙　释也。上句释此心流入。下句释圆妙开敷　二正开十心十。一信心\u003cbr/\u003e\u003cbr/\u003e     妙信常住。一切妄想灭尽无余。中道钝真。名信心住　以中道智。证法界一体三宝。于实德能。深忍乐欲。冥合常住清净妙心。名为妙信。此信即理。亦名常住。一切妄想灭无余者。即断所知。无明住地一断遍断。始因迷觉成不觉。今既圆妙智发。翻不觉成觉。故云一切灭尽无余。中道纯真者。妙智决定。不偏不邪。是佛正因。不杂伪妄。故云纯真。以不住法即住其中。故名为住。经中多说地住二位是发真处。今于干慧信位立之。表是证真非是似解耳　二念心\u003cbr/\u003e\u003cbr/\u003e     真信明了。一切圆通。阴处界三不能为碍　蹑前信心也。妙信常住。不偏不邪。纯一真如。故云真信明了。一切圆通者。了三科法无不是如也。无明妄想既亡。阴界自然解脱。故云不能为碍\u003cbr/\u003e\u003cbr/\u003e     如是乃至过去未来无数劫中。舍身受身一切习气。皆现在前。是善男子。皆能忆念得无遗忘。名念心住　妄想若存。阴界为碍。忘失烦恼随此而生。今既妄灭阴消。过未如一。无远无近所经未经一念现前。此即过去宿命未来天眼明记不失。故名为念　三精进心\u003cbr/\u003e\u003cbr/\u003e     妙圆纯真。真精发化。无始习气通一精明。唯以精明进趣真净。名精进心　圆妙净智。无二边之杂。无妄想之伪。故云纯真。现用自在。故云发化。乃能融通习气。唯一精真。以真精智进真净行。故名精进　四慧心\u003cbr/\u003e\u003cbr/\u003e     心精现前。纯以智慧。名慧心住　真精之心明了显现。此现前心纯是圆智。用名慧心。智之与慧左右言耳　五定心\u003cbr/\u003e\u003cbr/\u003e     执持智明。周遍寂湛。寂妙常凝。名定心住　智照凝明无动无乱。照而常寂。湛然不动。故曰定心　六不退心\u003cbr/\u003e\u003cbr/\u003e     定光发明。明性深入。唯进无退。名不退心　寂定慧光互相明发。于理于行唯深唯进。故云不退　七护法心\u003cbr/\u003e\u003cbr/\u003e     心进安然。保持不失。十方如来气分交接名护法心　寂照增进不动不退。故云安然。保任护持。令此与佛冥然通合。故云交接。由保持故名为护法　八回向心\u003cbr/\u003e\u003cbr/\u003e     觉明保持。能以妙力。回佛慈光向佛安住。犹如双镜光明相对。其中妙影重重相入。名回向心　由前寂照互相显发保持无退。妙用强胜能感果德。因心中现。故云回佛慈光。此寂照因决能感果无有乖失。故云向佛安住。果中现因相。因中现果相。因果不二互现互人。故云妙影重重相人名回向心　九戒心\u003cbr/\u003e\u003cbr/\u003e     心光密回。获佛常凝无上妙净。安住无为。得无遗失。名戒心住　即寂之照。故曰心光。即照之寂。名佛常凝。此圆定慧。离二边染断性亦无。故云无上妙净。二边不动即无为作。故云安住无为也。得无遗失。戒圆明也。此则定道圆融离妄想染。故云戒心　十愿心\u003cbr/\u003e\u003cbr/\u003e     住戒自在。能游十方。所去随愿。名愿心住　戒根圆净。过累不拘。故云自在。以此为足游履十界。妙用现前随欲利益。故名愿心　三十住十。一发心住\u003cbr/\u003e\u003cbr/\u003e     阿难。是善男子。以真方便发此十心。心精发晖。十用涉入圆成一心。名发心住　方便空也。十心假也。一心中也。圆融妙慧名真方便。由此妙慧发前十信。以此十心本是一性所具功德。由妙慧发。令一一心皆具十心。十用无碍。一多相即。唯是一心。心即秘藏。今于此藏开发显现。以不住法即住其中。名发心住　二治地住\u003cbr/\u003e\u003cbr/\u003e     心中发明。如净琉璃内现精金。以前妙心履以成地。名治地住　琉璃空也。精金中也。现即假也。净宝精金互相映现。无碍融通不一不异。以此妙心而为所依。然后出生无量德用。故名治地　三修行住\u003cbr/\u003e\u003cbr/\u003e     心地涉知。俱得明了。游履十方得无留碍。名修行住　法界心地即前一心。妙行能涉。妙智能知。理智行三自在圆融。不以二边之所住着。名无留碍。此真修行。名修行住　四生贵住\u003cbr/\u003e\u003cbr/\u003e     行与佛同。受佛气分。如中阴身自求父母。阴信冥通。入如来种。名生贵住　智行微妙。冥通果德。故云行与佛同。自然合佛慈种。名受佛气分。如中阴身自求父母者。以佛权实二智为父母。故维摩云。智度菩萨母。方便以为父。既分入果智密合果德。故云冥通入如来种　五方便具足住\u003cbr/\u003e\u003cbr/\u003e     既游道胎。亲奉觉胤。如胎已成人相不缺。名方便具足住　以自行化他一切种智具足成就。名人相不缺也　六正心住\u003cbr/\u003e\u003cbr/\u003e     容貌如佛。心相亦同。名正心住　一切种智自利利他相用显现。名为容貌。无缘慈悲。名之为心。故观经云。佛心者大慈悲是。此菩萨分得其用。名之为同　七不退住\u003cbr/\u003e\u003cbr/\u003e     身心合成。日益增长。名不退住　一切种智。慈悲相用。和合成就。任运增长无有退屈。名为不退　八童真住\u003cbr/\u003e\u003cbr/\u003e     十身灵相。一时具足。名童真住　十身灵相。十身卢舍那也。谓声闻。及缘觉。菩萨。如来身．法．智．空．业报．众生．及国土。又如来身自具十种。谓菩提．愿．化．力．庄严。威势．意生．福．法．智。此十妙应。如随色珠显现自在。即不思议种智之妙用。智体本具。随障尽处而得显现。既以权实二智大悲熏修。功用顿显。虽未全如于佛。分得此用。即一身现无量身也。华严云虽未具足一切智已获如来自在力　九法王子住\u003cbr/\u003e\u003cbr/\u003e     形成出胎。亲为佛子。名法王子住　十身具足。故曰形成。出因显果。故云出胎。堪任继嗣绍隆佛法。名法王子　十灌顶住\u003cbr/\u003e\u003cbr/\u003e     表以成人。如国大王以诸国事分委太子。彼刹利王世子长成陈列灌顶。名灌顶住　行愿内充。慈悲外发。德相渐成。化物功着。故云表以成人。于十方界。次补佛处。堪任付嘱。传法利生。故如国王委政太子陈列灌顶也。问准华严经。初住菩萨即能成佛教化众生。何故至第十住方名陈列灌顶表成佛耶。答圆融之教。二经颇同。以行布不碍圆融故。华严初住便能成佛。圆融不碍行布故。今十住方列灌顶。故彼经云。菩萨住处广大与虚空等。又云。初发心时便成正觉。了达诸法真实之相。所有闻法不由他悟。具修十种智力。究竟离虚妄。无染如虚空。清净妙法身。湛然应一切。亦同大品云。从初发心时。即坐道场。转法轮。度众生。当知此菩萨为如佛。今经云十用涉入圆成一心。又云。十身灵相一时具足。此上皆明一位具诸位。即行布不碍圆融也。又华严明第十地菩萨。方论受职。此经第十住明陈列灌顶。即圆融不碍行布也。圆融即横论。行布即竖说。二无障碍。二经颇同。故无疑也。言陈列灌顶者。华严经云。转轮圣王所生太子。母是正后。身相具足。坐白象宝妙金之座。张大网缦。奏诸音乐。取四大海水置金瓶内。王执此瓶灌太子顶。是时即名受王职位。菩萨受职亦复如是。诸佛智水灌其顶故。名为受大智职菩萨。彼明第十地方是受职。今此十住既名灌顶。故说受职。彼约究竟。此约分得。又无生忍中。一位具诸位。故得互说　四十行位十。一欢喜行","cnt":0,"sort":6639447,"author":"赖永海","prev":"6639446.html","next":"6639448.html","book_title":"首楞严经疏","updateTimeFmt":"2024-03-28 17:25:52","category":"都市小说"}