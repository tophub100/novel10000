{"id":0,"code":"6639451.html","title":"第38章 (38)","latest_chapter_name":"正文 第47章 (47)","xiao_shuo_code":"9274","content":"\u003cbr/\u003e\u003cbr/\u003e    六者思报。招引恶果。此思业交。则临终时。先见恶风吹坏国土。亡者神识。被吹上空。旋落乘风堕无间狱。发明二相　思是意业。无质迅疾犹如于风。故招此报　二乘业受报\u003cbr/\u003e\u003cbr/\u003e     一者不觉迷极则荒。奔走不息。二者不迷觉知则苦。无量煎烧。痛深难忍。如是邪思结思则能为方为所。结见则能为鉴为证。结听则能为大合石为冰为霜为土为雾。结息则能为大火车火船火槛。结尝则能为大叫唤为悔为泣。结触则能为大为小为一日中万生万死为偃为仰　意之所缘生灭二尘。复能随五明了取境。不觉则荒独散所感。不迷觉苦明了所致。皆是邪思造业故尔。如是下历根别受。方所受苦处也。鉴证证据先罪也。此一根受报。备历余根。然根对苦具。有差有当。不必一一根境相顺。学者随文消遣。不可疑滞　三结显重明三。一结成虚妄\u003cbr/\u003e\u003cbr/\u003e     阿难。是名地狱十因六果。皆是众生迷妄所造　虚妄造业虚妄受报。皆如空华。然于因果未尝乖异　二别显重轻\u003cbr/\u003e\u003cbr/\u003e     若诸众生。恶业同造。入阿鼻狱受无量苦。经无量劫　六根十因具足。同造诸业入阿鼻狱。即大无问。具足五事也\u003cbr/\u003e\u003cbr/\u003e     六根各造。及彼所作。兼境兼根。是人则入八无间狱　如第六识。同彼眼识唯取自境。兼根而作。不涉余根。不具十因。此则六根具造。唯造时不兼余根。入八热狱。次轻于前也\u003cbr/\u003e\u003cbr/\u003e     身口意三。作杀盗淫。是人则入十八地狱　身口意六根之三也。杀盗淫十因之三也。如身具作杀等三罪。口意不作。又轻于前。入十八狱\u003cbr/\u003e\u003cbr/\u003e     三业不兼。中间或为一杀一盗。是人则入三十六地狱　如身独造杀等一业。不兼余罪。入三十六狱。又轻于前\u003cbr/\u003e\u003cbr/\u003e     见见一根单犯一业。是人则入一百八地狱　此独一根只犯一杀。又轻于前。入一百八狱。如意中邪思或不正见。未形身口。或口处杀人。身心无记。此等并轻。言见见者。见现音只见之一根。不兼余根。故云见见　三结答所问\u003cbr/\u003e\u003cbr/\u003e     由是众生别作别造。于世界中入同分地。妄想发生。非本来有　谓由不断三业。各各有私。故云别造。因各各私。众私同分。故云入同分地。谓同业共感无差别同分。别业各感差别同分。故前文云众同分中兼有元地也。皆由妄想发起。故非本有　二鬼趣三。一总标\u003cbr/\u003e\u003cbr/\u003e     复次阿难。是诸众生。非破律仪。犯菩萨戒。毁佛涅槃。诸余杂业历劫烧然。后还罪毕受诸鬼形　非破律仪者谤无戒律也。犯菩萨戒者轻重不禁也。毁佛涅槃者不信因果。此皆断善根也。余业可知。地狱久治。故云历劫烧然。更受余类。故入鬼趣。鬼趣十类由前十因。十因正报已在前文。极苦相对。非是轻受。故云后还罪毕受诸鬼形　二别显\u003cbr/\u003e\u003cbr/\u003e     若于本因贪物为罪。是人罪毕遇物成形。名为怪鬼　此即贪习为因也。于物生贪非理而取。余报在鬼还托于物。即金银草木精怪。其类非一。故名怪鬼。正受苦报在寒冰狱\u003cbr/\u003e\u003cbr/\u003e     贪色为罪。是人罪毕遇风成形。名为魃鬼　即前淫习为因也。色能动乱身心。如风鼓物。报招鬼质还复托风。风质元虚。因习所致。因果相对。岂徒然哉\u003cbr/\u003e\u003cbr/\u003e     贪惑为罪。是人罪毕遇畜成形。名为魅鬼　即前诈习为因也。因成诈伪惑正凭虚。托附畜生便成鬼质。即狐狸猪犬有异灵者。其类非一。故云遇畜成形。魅即现美形以惑人也\u003cbr/\u003e\u003cbr/\u003e     贪恨为罪。是人罪毕遇虫成形。名蛊毒鬼　即前怨习为因也。由忿为先。怀恶不舍。结怨在意。热恼居怀。受余报时亦假毒类。即蛇虺毒虫有灵者。成蛊毒鬼\u003cbr/\u003e\u003cbr/\u003e     贪忆为罪。是人罪毕遇衰成形。名为疠鬼　即前嗔习为因也。于苦苦具憎恚居怀。或因妒忌生嗔。嗔恚不舍。名为贪忆。洎受鬼报。遇灾衰处便入其身。名为疠鬼。即毒疠伤寒传尸骨蒸之类皆此鬼作也\u003cbr/\u003e\u003cbr/\u003e     贪傲为罪。是人罪毕遇气成形。名为饿鬼　即前慢习为因也。慢以凌人傲物高举自强。洎报鬼伦。遇气为质。内无实德。空腹高心。饥饿所困。故名饿鬼\u003cbr/\u003e\u003cbr/\u003e     贪罔为罪。是人罪毕遇幽为形。名为魇鬼　即前诳习为因也。为获利誉。多怀异谋。矫现有德。罔冒于他。令他暗昧不晓己事。洎受鬼形。凭幽托暗魇惑寐者。故名魇鬼\u003cbr/\u003e\u003cbr/\u003e     贪明为罪。是人罪毕遇精为形。名魍魉鬼　即见习为因也。执见异生。各自明悟。出生相返。发于违拒。及招鬼道。遇精明处以为其形。即日月精魄。山泽明灵有精耀者以托其质。言魍魉者水石变怪也\u003cbr/\u003e\u003cbr/\u003e     贪成为罪。是人罪毕遇明为形。名役使鬼　即抂习为因也。抂押成褫。凭虚构架。劳心役思。挠害无辜使成有罪。遇明显境托以成形。非幽暗类也。走使战阵担砂负石之徒。故云役使\u003cbr/\u003e\u003cbr/\u003e     贪党为罪。是人罪毕遇人为形。名传送鬼　即讼习为因也。党己覆罪为他所讼。报在鬼类托质于人。如世有童子师及巫祝之类。皆为神道传送凶吉祸福之言。名传送鬼。此上鬼类其数实繁。考果征因。不过此十　三结示\u003cbr/\u003e\u003cbr/\u003e     阿难。是人皆以纯情坠落。业火烧干上出为鬼。此等皆是自妄想业之所招引。若悟菩提。则妙圆明本无所有　十因六报皆是纯情所为。情既下沉。故坠地狱。地狱治久。情尽上升。故云业火烧干上出为鬼。鬼心轻燥。业火所余。自妄业招。非他所得。菩提心中皆如空华耳　三畜趣三。初总标\u003cbr/\u003e\u003cbr/\u003e     复次阿难。鬼业既尽。则情与想二俱成空。方于世间。与元负人怨对相值。身为畜生。酬其宿债　地狱治情。鬼中治想。情想既尽。故云成空。然所空者。即依情想所发之业也。二道之业既亡。却为畜生酬其宿债。驼驴牛马身命偿他。若在余类。随应受对　二别显\u003cbr/\u003e\u003cbr/\u003e     物怪之鬼。物销报尽生于世间。多为枭类　贪习为怪鬼。报尽作枭伦。枭土枭也。附块为儿。贪物所致。一切怪异者皆此类摄\u003cbr/\u003e\u003cbr/\u003e     风魃之鬼。风销报尽生于世间。多为咎征一切异类　淫习为因。报招风魃。旁为畜生受咎征也。咎过恶也。征应验也。恶行所招。将有灾异先有此应。如群雀众鼠荒俭之征。[（嫡-女）*鳥]鴹水灾。鹤舞多旱。其类非一\u003cbr/\u003e\u003cbr/\u003e     畜魅之鬼。畜死报尽生于世间。多为狐类　诈因之报。为鬼成魅。所依既尽。畜受狐身\u003cbr/\u003e\u003cbr/\u003e     虫蛊之鬼。蛊灭报尽生于世间。多为毒类　怨习之报。鬼作蛊毒。畜为毒类。即蚖蛇蝮蝎之类\u003cbr/\u003e\u003cbr/\u003e     衰疠之鬼。衰穷报尽生于世间。多为蛔类　嗔习之因。鬼为衰疠。托灾附祸便入身中。转受畜形还托身内。为蛔蛲也\u003cbr/\u003e\u003cbr/\u003e     受气之鬼。气销报尽生于世间。多为食类　饿鬼附气。慢习是因。鬼受饥虚。畜充他饱。故为食类。即世间可食之畜也\u003cbr/\u003e\u003cbr/\u003e     绵幽之鬼。幽销报尽生于世间。多为服类　宿因诳习。鬼为魇暗。幽默既消。畜为服类。即驰驴牛马蚕茧之类。为人服用也。绵即绵密。不明露也\u003cbr/\u003e\u003cbr/\u003e     和精之鬼。和销报尽生于世间。多为应类　因为见习。鬼作魍魉。精耀之物既尽为畜便成应类。即应四时节序来而复鸣者。言和者杂也。杂精明处而成鬼也\u003cbr/\u003e\u003cbr/\u003e     明灵之鬼。明灭报尽生于世间。多为休征一切诸类　即前抂习。鬼托明生为役使类。鬼道业尽。畜报休征。休美也。休祥将至预有此征。由他美行之所招也。即麟凤之类也\u003cbr/\u003e\u003cbr/\u003e     依人之鬼。人亡报尽生于世间。多为循类　讼习之因。鬼招传送。人死为畜报在黠慧。故云循类。即人所畜养循顺之类　三结示二。一正结虚妄\u003cbr/\u003e\u003cbr/\u003e     阿难。是等皆以业火干枯。酬其宿债傍为畜生。此等亦皆自虚妄业之所招引。若悟菩提。则此妄缘本无所有　狱鬼二趣。业火烧毕情想干枯。今为畜生酬偿余业。故云旁为。妄想故有。觉性元无。犹如圆影眚病故见　二引问重示\u003cbr/\u003e\u003cbr/\u003e     如汝所言。宝莲香等及琉璃王善星比丘。如是恶业本自发明。非从天降。亦非地出。亦非人与。自妄所招还自来受。菩提心中皆为浮虚。妄想凝结　所问三缘。是彼人等。各自虚妄造业发生。不由他有。故云本自非天降等。妄造妄受。觉性之中皆如空华　四人趣三。一总明二。一酬剩返征\u003cbr/\u003e\u003cbr/\u003e     复次阿难。从是畜生酬偿先债。若彼酬者分越所酬。此等众生。还复为人。返征其剩　分越者过分也。不依本分越过而行。谓非理苦役不问轻重。或昼夜不息。食啖无度。如是等类悉合返征其剩。今有恃尊贵以纵恣。倚豪势以奢侈。贪其力而多役。取其味而抂杀。不舍晨暮。罔测劳苦。福尽征剩其宜者哉\u003cbr/\u003e\u003cbr/\u003e     如彼有力兼有福德。则于人中。不舍人身酬还彼力。若无福者。还为畜生偿彼余直　其有修善而崇福者。只于人身酬彼力矣。今见积善之家。财物多耗。或被劫盗。或被欠负。或横遭驱役。或抂受捶打。斯皆先业合舍此身为畜酬剩。由树福德。人中略偿　若成畜者盖无善矣　二偿报难息\u003cbr/\u003e\u003cbr/\u003e     阿难当知。若用钱物。或役其力。偿足自停。如于中间杀彼身命。或食其肉。如是乃至经微尘劫。相食相诛。犹如转轮。互为高下无有休息。除奢摩他及佛出世。不可停寝　汝负他财。他欠汝力。今既酬偿。偿足自止。世养牛马是此类也。如故杀彼食其身肉。斯则翻成杀业。身身相取。命命相酬。以人食羊。羊死为人互来相责无有休止。以诸业中杀命最重。不值佛出修奢摩他。必不能息　二别显\u003cbr/\u003e\u003cbr/\u003e     汝今应知。彼枭伦者。酬足复形。生人道中。参合顽类　因于贪物。鬼托怪形。畜在土枭附块而养。今归人趣。其性颛蒙。杂在顽嚣。心忘德义。盖因之故然也。而言参合者。夫人道受报善因所招。总报虽同。满业各异。故分十种。今此从畜来者。乃是余业旁受。非正善业所招。然亦顺后业感。由不正故。故言参合。他皆仿此\u003cbr/\u003e\u003cbr/\u003e     彼咎征者。酬足复形。生人道中。参合愚类　始因贪欲。鬼受魃形。上为畜生灾咎之应。业尽复本参在愚类。以欲多者不习别善。但专一境。由不习善。故招愚钝。顽愚别者。顽谓知善不从。罔受教诲。愚谓瞑然昏暗。识钝难明。有此异耳\u003cbr/\u003e\u003cbr/\u003e     彼狐伦者。酬足复形生人道中。参于佷类　因从诈习。鬼为畜魅。类入旁生狐狸所摄。今为人趣参在佷戾自用之徒。不受谏晓也\u003cbr/\u003e\u003cbr/\u003e     彼毒伦者。酬足复形生人道中。参合庸类　怨习是因。鬼为蛊毒。旁受畜类蛇蝎是形。还生人道杂乎庸类。即庸鄙之流性粗率者\u003cbr/\u003e\u003cbr/\u003e     彼蛔伦者。酬足复形生人道中。参合微类　嗔习为因。鬼居衰疠。蛲蛔受畜微末。为人即不为人之齿录者也\u003cbr/\u003e\u003cbr/\u003e     彼食伦者。酬足复形生人道中。参合柔类　慢习是因。鬼招饥饿。结气而作。无实体性。畜受食类。人为柔弱。盖因我慢贡高。反招柔怯之报\u003cbr/\u003e\u003cbr/\u003e     彼服伦者。酬足复形生人道中。参合劳类　诳习为因。鬼从幽魇。畜为服用人受劬劳。役力艰辛工巧之属\u003cbr/\u003e\u003cbr/\u003e     彼应伦者。酬足复形生人道中。参合文类　因从见习。鬼落和精。魍魉报终畜为时应。参于人道微有文章非。正习因。故云参合\u003cbr/\u003e\u003cbr/\u003e     彼休征者。酬足复形。生人道中。参合明类　抂习为业。鬼受明灵。驱役疾驰无暂停止。畜招休应。人杂聪明。考果从因。必无差忒\u003cbr/\u003e\u003cbr/\u003e     彼诸循伦。酬足复形生人道中。参于达类　因由讼习。鬼作依人。传附神辞。发显祸福。畜招驯黠。人达穷通。宠辱不惊。安然自得。故名达类　三结示\u003cbr/\u003e\u003cbr/\u003e     阿难。是等皆以宿债毕酬。复形人道。皆无始来业系颠倒相生相杀。不遇如来。不闻正法。于尘劳中法尔轮转。此辈名为可怜愍者　狱鬼畜中酬偿先业。三涂报尽还复人身。顺后善业所招。随别复分十类。如是皆为颠倒轮转。欲息颠倒唯戒定慧。无此三种不息轮回。佛若不出。谁说此法令其修学免轮回耶　五仙趣二。初总标\u003cbr/\u003e\u003cbr/\u003e     阿难。复有从人不依正觉修三摩地。别修妄念。存想固形。游于山林人不及处。有十种仙　不依正觉者。三乘行法皆佛所教。今经尚斥二乘。云不识生死根本错乱修习。况修仙道耶。存想固形者。存心在于长生不死。俾此形骸坚固不坏也。别修妄念。即下十种修炼之法也。此皆有漏。进不如天。退又胜人。故居山林人不及处。名为仙趣。然此一趣余经不出。以总报同人故。今经开者。约所修行别故。人天二趣所不摄故。此皆外道类收。然亦禁防非佛正戒。但禁粗浮。即戒禁取也　二别显\u003cbr/\u003e\u003cbr/\u003e     阿难。彼诸众生。坚固服饵而不休息。食道圆成。名地行仙　服饵者。即食麻仁草木之实。存形长久。一期寿永。轻举未能。此道若成名地行仙也\u003cbr/\u003e\u003cbr/\u003e     坚固草木而不休息。药道圆成。名飞行仙　草木者即餐松啖柏之类。草木轻故。饵即体轻。由是飞行不坠于地\u003cbr/\u003e\u003cbr/\u003e     坚固金石而不休息。化道圆成。名游行仙　金石者服丹砂成九转之类。化有二种。一能化骨令寿永体竖。二能化物俾贱作贵。此道苟成。游戏人间济贫恤苦得自在也\u003cbr/\u003e\u003cbr/\u003e     坚固动止而不休息。气精圆成。名空行仙　消息养和。运用荣卫。神气久着能履虚空。功用既成身坚寿永。名空行也\u003cbr/\u003e\u003cbr/\u003e     坚固津液而不休息。润德圆成。名天行仙　鼓天池。咽津液。固精华。岁久功着遂成润德。言天行者。此非六欲。乃是世人谓灵仙居处名之为天。如张骞寻河源至昆仑见天宫之类。或所行不交欲境。如天无异。故云天行\u003cbr/\u003e\u003cbr/\u003e     坚固精色而不休息。吸粹圆成。名通行仙　吞饮日月精气。作意存变以延身命。由是功久。遂有异见通世物情。故云通行\u003cbr/\u003e\u003cbr/\u003e     坚固咒禁而不休息。术法圆成。名道行仙　咒禁正是仙法道术。以此持身延而且固。术力成就名为道行\u003cbr/\u003e\u003cbr/\u003e     坚固思念而不休息。思忆圆成。名照行仙　念缘前境。系心不忘。专注弗移。久而发用。照明境界。咸悉化源。如定发慧。故名照行\u003cbr/\u003e\u003cbr/\u003e     坚固交遘而不休息。感应圆成。名精行仙　世有采阴采阳之术。名为交构。久而功成。此感彼应。吸彼精气以固我身。故名精行\u003cbr/\u003e\u003cbr/\u003e     坚固变化而不休息。觉悟圆成。名绝行仙　存想世间皆成变化。境既变化。心想亦亡犹如槁木。有为功用暂得如是。故云绝行。如上十类。皆云行者。日久成功通流故也　三结示","cnt":0,"sort":6639451,"author":"赖永海","prev":"6639450.html","next":"6639452.html","book_title":"首楞严经疏","updateTimeFmt":"2024-03-28 17:25:52","category":"都市小说"}