{"id":0,"code":"6639437.html","title":"第24章 (24)","latest_chapter_name":"正文 第47章 (47)","xiao_shuo_code":"9274","content":"\u003cbr/\u003e\u003cbr/\u003e    尔时世尊。普告众中诸大菩萨及诸漏尽大阿罗汉。汝等菩萨及阿罗汉。生我法中得成无学。吾今问汝。最初发心悟十八界。谁为圆通从何方便入三摩地　从佛口生从法化生得佛法分。名生我法。向下虽有二十五门。诸圣入道总而摄之不离十八。故举以问令各。叙述　三诸圣各说证门五。一灭尘合觉证六。一憍陈如三。一遇佛获悟\u003cbr/\u003e\u003cbr/\u003e     憍陈那五比丘即从座起。顶礼佛足。而白佛言。我在鹿苑及于鸡园。观见如来最初成道。于佛音声悟明四谛　憍陈那姓也。此云火器。其先事火。从此命族。五比丘者。初佛弃国入山修道。净饭乃命家族三人。一阿湿婆。二跋提。三摩诃男拘利。舅氏二人。一憍陈那。二十力迦叶。敕令随卫。五人衔命。后各舍去。在鹿园中共修异道。佛得果已思度何人。此五于我先曾营卫。即往为彼三转法轮。问言解否。陈那先答已解已知。诸天在空亦言其解。故佛命彼名阿若多。阿若多者此云解也。或言已知。鸡园精舍名也　二正陈悟旨\u003cbr/\u003e\u003cbr/\u003e     佛问比丘。我初称解。如来印我名阿若多。妙音密圆。我于音声得阿罗汉　虽悟四谛。复了音声本常微密圆满未曾生灭唯一觉性。此则了音声性空唯如来藏。故云妙音密圆。此经所明圆通法门。唯取实证。则不可约随相而一解。下文如来敕文殊言。二十五无学。皆言修习真实圆通。彼等修行。实无优劣。前后差别。故知此文正是入音声慧法门。了声实相也　三结酬所问\u003cbr/\u003e\u003cbr/\u003e     佛问圆通。如我所证。音声为上　如文　二优波尼沙陀三。一值佛显悟\u003cbr/\u003e\u003cbr/\u003e     优波尼沙陀即从座起。顶礼佛足。而白佛言。我亦观佛最初成道。观不净相。生大厌离。悟诸色性　亦云优波尼杀昙。此言近少。或云尘性。谓微尘是色之近少分也。因观不净白骨微尘。故以为名。由多贪欲。故作此观以为对治。复了色尘本如来藏。故云悟诸色性正二陈悟旨二。一观成得道\u003cbr/\u003e\u003cbr/\u003e     以从不净白骨微尘归于虚空。空色二无。成无学道　初作不净想。后入骨锁观。皆为治贪。复因骨锁。入析色明空。复因此空。见色实相悟中道理。色之与空唯一实性。故云空色二无　二重指释成\u003cbr/\u003e\u003cbr/\u003e     如来印我名尼沙陀。尘色既尽。妙色密圆。我从色相得阿罗汉　从悟得名也。真善妙色即毕竟空。相尽性显。悟如来藏周遍法界。故曰密圆成于无学　三结酬所问\u003cbr/\u003e\u003cbr/\u003e     佛问圆通。如我所证。色因为上　三香严童子三。一叙承尊教\u003cbr/\u003e\u003cbr/\u003e     香严童子即从座起。顶礼佛足。而白佛言。我闻如来教我谛观诸有为相　观香悟道。得童真位。名为童子。初佛总教。观有为相。不的言香。如云一切有为法如梦幻泡影如露亦如电应作如是观　二依教修观三。一标观境\u003cbr/\u003e\u003cbr/\u003e     我时辞佛。宴晦清斋。见诸比丘烧沉水香。香气寂然来入鼻中　我于向晦宴然安息在于静室。清静之室洗心之处。故名清斋。静室闻香是有为相。即所观境也　二正观察二。一观行\u003cbr/\u003e\u003cbr/\u003e     我观此气非木非空。非烟非火。去无所著。来无所从　木空烟火。以理推穷非香生处。既来无因。去复何往。以何为香而馨我鼻。此别观察香无生也　二观益\u003cbr/\u003e\u003cbr/\u003e     由是意销发明无漏。如来印我得香严号　香既无生。复何分别。故云意销。分别不有。能所俱亡。真觉不动湛然常遍。尘垢既销圆明净妙。故号香严　三重释成\u003cbr/\u003e\u003cbr/\u003e     尘气倏灭。妙香密圆。我从香严得阿罗汉　相尽归如。真香妙发。一念不辨即登无学　三结酬所问\u003cbr/\u003e\u003cbr/\u003e     佛问圆通。如我所证。香严为上　四药王药上三。一叙宿因\u003cbr/\u003e\u003cbr/\u003e     药王药上二法王子并在会中五百梵天。即从座起。顶礼佛足。而白佛言。我无量劫为世良医。口中尝此娑婆世界草木金石。名数凡有十万八千。如是悉知苦酢咸淡甘辛等味并诸和合俱生变异。是冷是热有毒无毒悉能遍知　堪任补处。绍继佛种令不断故。名法王子。五百梵天是彼徒属。未详缘起。叙昔为医能疗众疾尝药知味分别性用对治不差。昔既妙辩味尘。今亦因此发悟　二获现悟二。一正陈悟旨\u003cbr/\u003e\u003cbr/\u003e     承事如来。了知味性。非空非有。非即身心。非离身心。分别味因。从是开悟　观味之因从何而有。空有身心若即若离俱无生处。了知即观察也。无生处故。尘味寂然。分别即息。能所亡泯。二俱绝朕。唯是一味清净宝觉。故云从是开悟。即证无生忍也　二蒙印获益\u003cbr/\u003e\u003cbr/\u003e     蒙佛如来印我昆季药王药上二菩萨名。今于会中为法王子。因味觉明。位登菩萨　发觉明悟由了药味。故印此人药王药上。登成也　三结酬所问\u003cbr/\u003e\u003cbr/\u003e     佛问圆通。如我所证。味因为上　五跋陀婆罗三。一遇佛显悟\u003cbr/\u003e\u003cbr/\u003e     跋陀婆罗并其同伴十六开士。即从座起。顶礼佛足。而白佛言。我等先于威音王佛闻法出家。于浴僧时。随例入室。忽悟水因　跋陀婆罗云贤护。准法华说。威音王佛有二万亿。相继出世。此人初佛像法之中。为上慢者。毁常不轻。由是堕狱经于千劫。罪毕得出。值后威音出家获悟也。随例入洛。观此水性了不可得。不从因生。故悟水因　二正陈悟旨二。一叙悟获益\u003cbr/\u003e\u003cbr/\u003e     既不洗尘。亦不洗体。中间安然得无所有。宿习无忘。乃至今时从佛出家令得无学　尘无自性。才生即灭。体是幻有。性相本空。水无所因。安然不动。三俱无得。孰为浴事。无始妄习顿然销落。乃至今时得成无学　二重指释成\u003cbr/\u003e\u003cbr/\u003e     彼佛名我跋陀婆罗。妙触宣明。成佛子住　由斯观察。尘触既尽。妙触现前。得无生忍。名佛子住。以善能守护令妄不起令觉不动。名跋陀婆罗　三结酬所问\u003cbr/\u003e\u003cbr/\u003e     佛问圆通。如我所证。触因为上　因触悟道。故云触因　六迦叶三。一叙遇胜缘三。一佛在依学\u003cbr/\u003e\u003cbr/\u003e     摩诃迦叶及紫金光比丘尼等。即从座起。顶礼佛足。而白佛言。我于往劫。于此界中有佛出世。名日月灯。我得亲近闻法修学　摩诃迦叶云大饮光氏。名毕钵罗。头陀上行众推无上。紫金光尼在家时妇。缘起如常。日月灯所便得亲近闻法修行　二灭后遵承\u003cbr/\u003e\u003cbr/\u003e     佛灭度后。供养舍利。然灯续明。以紫光金涂佛形像　室利罗云如来体骨。然灯涂金皆是身金光耀之因。累劫皆尔。非止一佛。故得然也。经出别缘。各从一说　三由因感果\u003cbr/\u003e\u003cbr/\u003e     自尔已来。世世生生。身常圆满紫金光聚。此紫金光比丘尼等。即我眷属。同时发心　如文　二正陈悟旨二。一陈观行\u003cbr/\u003e\u003cbr/\u003e     我观世间六尘变坏。唯以空寂。修于灭尽。身心乃能度百千劫犹如弹指　六尘生灭是意家境。今观此法。本自不生。今则无灭。以心生故种种法生。心灭故种种法灭。心不见心。无相可得。能所都寂。法性现前。身之与心本来不动。故令能度多劫如弹指也　二重释成\u003cbr/\u003e\u003cbr/\u003e     我以空法成阿罗汉。世尊说我头陀为最。妙法开明。销灭诸漏　尘法既空。妙法宣现。故获无漏成无学果　三结酬所问\u003cbr/\u003e\u003cbr/\u003e     佛问圆通。如我所证。法因为上　已上六人。依尘开悟\u003cbr/\u003e\u003cbr/\u003e     首楞严义疏注经卷第五（之一）首楞严经义疏注经卷第五（之二）\u003cbr/\u003e\u003cbr/\u003e     长水沙门子璇集\u003cbr/\u003e\u003cbr/\u003e     二旋根归性证五。一阿那律三。一叙悟因由\u003cbr/\u003e\u003cbr/\u003e     阿那律陀即从座起。顶礼佛足。而白佛言。我初出家。常乐睡眠。如来诃我为畜生类。我闻佛诃。啼泣自责七日不眠。失其双目。世尊示我乐见照明金刚三昧　或阿泥楼豆。成阿[少/兔]楼驮。皆梵音小转。此云无灭。或云如意。是佛堂弟。白饭之子。多乐睡眠。如来诃云。咄咄胡为寐蛳螺蚌蛤类。一睡一千年。不闻佛名字。故云诃畜生类。常言半头天眼。今云金刚三昧。此显实证。与昔不同。当以意得　二正陈悟旨\u003cbr/\u003e\u003cbr/\u003e     我不因眼观见十方。精真洞然如观掌果。如来印我成阿罗汉　金刚三昧所发之用同佛见用。故云精真洞然见十方也　三结酬所问\u003cbr/\u003e\u003cbr/\u003e     佛问圆通。如我所证。旋见循元斯为第一　旋其妄见循彼真元。尘见既销。精真洞发一切无碍。岂止障外细色而已　二周利盘特迦三。一叙其因由\u003cbr/\u003e\u003cbr/\u003e     周利盘特迦即从座起。顶礼佛足。而白佛言。我阙诵持。无多闻性。最初值佛闻法出家。忆持如来一句伽陀。于一百日。得前遗后。得后遗前。佛愍我愚。教我安居调出入息　周利盘特迦云蛇奴。于路所生。或云继道。性多愚钝。过去为大法师。善解经论。有徒五百。秘吝佛法不肯教人。后生暗钝。以宿善故遇佛出家。五百比丘同教一偈。经九十日不得成就。为治散乱。教数息也　二正陈悟旨\u003cbr/\u003e\u003cbr/\u003e     我时观息。微细穷尽生住异灭诸行刹那。其心豁然得大无碍。乃至漏尽成阿罗汉。住佛座下。印成无学　初观息风念念生灭。微细穷尽。生灭无从。息风既空心亡分别。豁然大悟一切无碍。此则岂唯对治散乱。亦乃见息实相矣　三结酬所问\u003cbr/\u003e\u003cbr/\u003e     佛问圆通。如我所证。返息循空斯为第一　返生灭息。循无生空。从息发明斯为无上　三憍梵钵提三。一叙悟因由\u003cbr/\u003e\u003cbr/\u003e     憍梵钵提即从座起。顶礼佛足。而白佛言。我有口业。于过去劫。轻弄沙门。世世生生有牛齝病。如来示我一味清净心地法门。我得灭心入三摩地　亦云笈房钵底。此云牛齝。牛凡不食亦事虚哨。此人口相如牛之哨也。大论出缘与经有异。教观舌根尝味入道。当得心地一味法门。了味之知从此永灭。故云灭心入三摩地　二正陈悟旨二。一叙观行\u003cbr/\u003e\u003cbr/\u003e     观味之知非体非物。应念得超世间诸漏　观此尝味之根。不自体生。不他物生。各犹无生。共岂能有。缘中不得。非缘亦无。了味之知竟从何有。一根既尔。诸根亦然。由是应念得超诸漏　二叙观益\u003cbr/\u003e\u003cbr/\u003e     内脱身心。外遗世界。远离三有如鸟出笼。离垢销尘法眼清净成阿罗汉。如来亲印登无学道　根复故内脱。尘销故外遗。内外既亡。孰为三有而可处耶。故云远离。想相为尘。识情为垢。二俱远离得无生忍。故云法眼清净　三结答所问\u003cbr/\u003e\u003cbr/\u003e     佛问圆通。如我所证。还味旋知斯为第一　旋妄根尘。归真实相。心地法门一时开显。此为第一　四毕陵伽婆蹉三。一叙悟因由\u003cbr/\u003e\u003cbr/\u003e     毕陵伽婆蹉即从座起。顶礼佛足。而白佛言。我初发心从佛入道。数闻如来说诸世间不可乐事。乞食城中。心思法门。不觉路中毒刺伤足。举身疼痛　毕陵伽婆蹉云余习。呼恒河神为小婢。非是故心。由过去世为婆罗门我慢余习耳。最初入道。闻佛所说世间苦空无常不净都不可乐。因行乞食。思入此观。忽遇苦缘。故云疼痛　二正陈悟旨二。一叙观行\u003cbr/\u003e\u003cbr/\u003e     我念有知知此深痛。虽觉觉痛。觉清净心无痛痛觉。我又思惟。如是一身宁有双觉　念观也。知觉也。因痛起观。观我此身。有于知觉觉此深痛。然虽起观观觉及痛。观清净心。无痛无觉。此根尘念虑妄身心有真净心无。又更观察痛觉之念净心之觉。即成二觉。从何而有。一身二觉应成两佛。故知此觉皆悉虚幻。清净心中一无所得　二明得悟\u003cbr/\u003e\u003cbr/\u003e     摄念未久。身心忽空。三七日中诸漏虚尽。成阿罗汉。得亲印记发明无学　有所得心一念不起。名之为摄。当尔之际。能觉所觉能观所观一时俱寂。无分别智即得现前证无生忍。故云身心忽空　三结答所问\u003cbr/\u003e\u003cbr/\u003e     佛问圆通。如我所证。纯觉遗身斯为第一　能观所观能痛所痛。寂无一法。故云纯觉遗身　五须菩提三。一叙宿悟\u003cbr/\u003e\u003cbr/\u003e     须菩提即从座起。顶礼佛足。而白佛言。我旷劫来心得无碍。自忆受生如恒河沙。初在母胎即知空寂　须菩提云空生。亦善现等。以生时现空心达于空常修空行。故以为名。既云旷劫如恒河沙。便知空寂。岂止今日。方始证得　二明悟旨二。一悟但空\u003cbr/\u003e\u003cbr/\u003e     如是乃至十方成空。亦令众生证得空性　以修空观了心空寂。一切依正自他染净乃至十方由心变者。悉皆成空。自行既尔。亦令他人证得空性。此一向空未能具法。故云但空　二悟中空\u003cbr/\u003e\u003cbr/\u003e     蒙如来发性觉真空空性圆明。得阿罗汉。顿入如来宝明空海。同佛知见。印成无学。解脱性空我为无上　性觉真空即中道理。以空是如来藏。故满足周遍具一切法。光明遍照法界性故。如摩尼宝随意出生。如大溟渤深广含摄。平等性智达解照了境智一如。名佛知见。虽证于空不为空缚。故云解脱　三结答斯问\u003cbr/\u003e\u003cbr/\u003e     佛问圆通。如我所证。诸相入非。非所非尽。旋法归无。斯为第一　初以单空。空于诸相。故云入非。次以重空。空于空相。故云非尽。无亦空也。已上五人依根证入毕　三湛识循源证六。一舍利弗三。一叙宿悟\u003cbr/\u003e\u003cbr/\u003e     舍利弗即从座起。顶礼佛足。而白佛言。我旷劫来心见清净。如是受生如恒河沙。世出世间种种变化。一见则通获无障碍　舍利弗云鹙子。亦云身子。心见清净。谓眼识发智。见世出世间一切诸法。无不通达根本元由。斯则得世俗智分别诸法。名为法眼　二明今悟二。一获慧眼\u003cbr/\u003e\u003cbr/\u003e     我于路中。逢迦叶波兄弟相逐宣说因缘。悟心无际　迦叶兄弟即三迦叶也。宣说因缘即三谛法。因说生解悟真空理得初果证。即慧眼也。余处即说遇马胜者。或同时所遇。非独一人。经互举耳。既闻因缘因缘即空。即获慧眼见真谛理　二获佛眼\u003cbr/\u003e\u003cbr/\u003e     从佛出家。见觉明圆得大无畏。成阿罗汉。为佛长子。从佛口生。从法化生　见觉明圆。即真觉妙明圆满成就。从眼识显。斯由如来开示妙法令我获证。故云从口从法　三结答问\u003cbr/\u003e\u003cbr/\u003e     佛问圆通。如我所证。心见发光。光极知见。斯为第一　从于眼识发显智光。智光极处即佛知见。即三智五眼一时具足。故名为极　二普贤菩萨三。一事佛发行\u003cbr/\u003e\u003cbr/\u003e     普贤菩萨即从座起。顶礼佛足。而白佛言。我已曾与恒沙如来为法王子。十方如来。教其弟子菩萨根者修普贤行。从我立名　行弥法界曰普。位邻极圣曰贤。河沙佛所为法王子。诸佛弟子发我行者皆名普贤　二行成起用二。一指体略标\u003cbr/\u003e\u003cbr/\u003e     世尊。我用心闻分别众生所有知见　心闻即耳识发明也。从于耳识得真圆通。入法界理。生灭识灭寂灭现前。境智相冥一体无二。还于心闻起用。分别众生知见。可发明者即现其身　二约机广释","cnt":0,"sort":6639437,"author":"赖永海","prev":"6639436.html","next":"6639438.html","book_title":"首楞严经疏","updateTimeFmt":"2024-03-28 17:25:52","category":"都市小说"}