{"id":0,"code":"6639417.html","title":"第4章 (4)","latest_chapter_name":"正文 第47章 (47)","xiao_shuo_code":"9274","content":"\u003cbr/\u003e\u003cbr/\u003e    汝今欲研无上菩提真发明性。应当直心詶我所问　下文识精元明。即是无始菩提涅槃元清净体。此体非妄。无有变异。故云真性。研究穷也。净名云直心是道场。无虚假故。今推本意。岂得异想发言。欲正修行。当须确实。故今劝也　二引证\u003cbr/\u003e\u003cbr/\u003e     十方如来同一道故。出离生死皆以直心　诸佛同道。脱苦得乐。皆由直心者。此有二种。一发言无虚假。如此文所劝净名道场。二向理之心。无别岐路。即如起信三心之直心也故论云。一者直心。正向真如法故。此为二行根本也。今此经意须具二焉。始令发言无妄。终成向理心绝。方为十方同道　三结益\u003cbr/\u003e\u003cbr/\u003e     心言直故如是乃至终始地位中间永无诸委曲相　因苗辨地。言直心直。苟或反此。罪非轻小。如下经云。若大妄语。即三摩提不得清净。成爱见魔。失如来种。若诸比丘。心如直弦。一切真实。入三摩地。永无魔事。我印是人成就菩萨无上知觉也。发心曰始。究竟名终。弹指能超。故无委曲　四问其见爱二。一问\u003cbr/\u003e\u003cbr/\u003e     阿难。我今问汝。当汝发心缘于如来三十二相。将何所见。谁为爱乐　心见两门。由兹所问。下既认心不迭。指见谬称。故成二障为缠三空罔契。故下征诘。俾识妄源　二答\u003cbr/\u003e\u003cbr/\u003e     阿难白佛言。世尊。如是爱乐。用我心目　单牒双指巧略故也\u003cbr/\u003e\u003cbr/\u003e     由目观见如来胜相。心生爱乐。故我发心愿舍生死　此正陈妄体也。目即眼根。心即意识。根识虚妄犹如空华。若执有体能见能乐。岂唯迷于法空。亦起人我见爱。故下文云。六为贼媒。自劫家宝。无始虚习。住地无明。皆由根识更非他物。想相为尘。识情为垢。生死轮转莫不由斯。故下推征。令知虚妄\u003cbr/\u003e\u003cbr/\u003e     五辨其真妄二。一推妄所在七。一破在内二。一立四。一牒前以语\u003cbr/\u003e\u003cbr/\u003e     佛告阿难。如汝所说。真所爱乐。因于心目。若不识知心目所在。则不能得降伏尘劳　心目是本。尘劳为末。若迷本之依处。群末难除。染污故名尘。扰恼故名劳。即通指二障也　二举事以况\u003cbr/\u003e\u003cbr/\u003e     譬如国王　真性也\u003cbr/\u003e\u003cbr/\u003e     为贼所侵　烦恼迷真也\u003cbr/\u003e\u003cbr/\u003e     发兵讨除　用智也\u003cbr/\u003e\u003cbr/\u003e     是兵要当知贼所在　兵人所执器也　三示过以问\u003cbr/\u003e\u003cbr/\u003e     使汝流转心目为咎　示过也\u003cbr/\u003e\u003cbr/\u003e     吾今问汝。唯心与目。今何所在　总问所依也　四引例以答二。一引他为例\u003cbr/\u003e\u003cbr/\u003e     阿难白佛言。世尊。一切世间十种异生。同将识心。居在身内。纵观如来青莲华眼。亦在佛面　下文有十二类。今举大数。凡夫造业不同感果差别。名为异生。一切世间者。举依显正也。前举凡心在内。后指佛眼在面。欲取例己亦复然也　二指已结答\u003cbr/\u003e\u003cbr/\u003e     我今观此浮根四尘。秖在我面。如是识心实居身内　以眼根色是不可见。故指浮根。圣凡既尔。在己必然。面与身中心眼定处也　二破二。一正破三。一举事定其所见三。一问境内外\u003cbr/\u003e\u003cbr/\u003e     佛告阿难。汝今现坐如来讲堂。观只陀林。今何所在。世尊。此大重阁清净讲堂在给孤园。今只陀林实在堂外　堂在园中。林居堂外。内外既分。计宗危矣　二定见先后\u003cbr/\u003e\u003cbr/\u003e     阿难。汝今堂中先何所见。世尊。我在堂中。先见如来。次观大众。如是外望。方瞩林园　定先后者。欲破阿难在内之心不能如此次第见故　三审见因由\u003cbr/\u003e\u003cbr/\u003e     阿难。汝瞩林园。因何有见。世尊。此大讲堂户牖开豁。故我在堂得远瞻见　讲堂身也。阿难心也。如来大众五藏也。户牖根也　二示益安其所怀\u003cbr/\u003e\u003cbr/\u003e     尔时世尊。在大众中。舒金色臂。摩阿难顶　以慈摄也。如父嘱子拊背而告。此有三意。一安慰其心令无恐惧。二嘱其谛受令无忘失。三示今许说无有虚妄。故舒其手现慈相也\u003cbr/\u003e\u003cbr/\u003e     告示阿难及诸大众。有三摩提。名大佛顶首楞严王。具足万行。十方如来一门超出妙庄严路　下云十方薄伽梵一路涅槃门。直道无异。通至宝所。故云一门清净果海。众德具足。故曰庄严。真三摩地。因行所履故名为路\u003cbr/\u003e\u003cbr/\u003e     汝今谛听。阿难顶礼伏受慈旨　破妄意。欲显真故。略标宗叹德。令其忻慕。岂谓徒然谴责罔知所归。于是阿难伏而谛受　三引例明其所失三。一引例正问\u003cbr/\u003e\u003cbr/\u003e     佛告阿难。如汝所言。身在讲堂户牖开豁远瞩林园。亦有众生在此堂中不见如来见堂外者　反常理以致问。引庆喜以直答　二依理以答\u003cbr/\u003e\u003cbr/\u003e     阿难答言。世尊。在堂不见如来能见林泉无有是处　只知据理直申不觉计宗危矣　三合喻夺破三。一正夺\u003cbr/\u003e\u003cbr/\u003e     阿难。汝亦如是　心在身内。如人在堂\u003cbr/\u003e\u003cbr/\u003e     汝之心灵。一切明了。若汝现前所明了心实在身内。尔时先合了知内身。颇有众生先见身中后观外物　心能灵鉴。内外俱缘。故云一切明了。向外既了万缘。在内合知藏腑。颇犹可也。亦语辞也。汝观众生。可有此者　二纵破\u003cbr/\u003e\u003cbr/\u003e     纵不能见心肝脾胃。爪生发长筋转脉摇。诚合明了。如何不知　腑藏内密。设使不知。筋脉肤浅。宁容难了　三反责\u003cbr/\u003e\u003cbr/\u003e     必不内知。云何知外　五藏同居。最为亲眤。万象离异。诚谓疏遥。若使不了身中。岂合能观外物　二结破\u003cbr/\u003e\u003cbr/\u003e     是故应知。汝言觉了能知之心住在身内。无有是处　境风外动。妄想内熏。识浪潜生为自心相。空华幻化。起灭无从。不了本如遂成久执。及推所在妄谓身中。反覆穷研理无所据。故佛结指令悟其非　二破在外二。一立二。一正立\u003cbr/\u003e\u003cbr/\u003e     阿难稽首而白佛言。我闻如来如是法音。悟知我心实居身外　身中无救。身外必然。不遇尊言莫悟斯旨。故稽首于佛。谢非立是也。以头至地稽留少时。故名稽首　二释成二。一引喻领悟前非\u003cbr/\u003e\u003cbr/\u003e     所以者何。譬如灯光然于室中。是灯必能先照室内。从其室门。后及庭际　引喻例法。伏受前非也　二蹑喻成立今义\u003cbr/\u003e\u003cbr/\u003e     一切众生。不见身中独见身外。亦如灯光居在室外不能照室　室外之烛不及内明。身外之心何能反照。此计心有离身之过。故下破之\u003cbr/\u003e\u003cbr/\u003e     是义必明。将无所惑。同佛了义。得无妄耶　身外之理。法喻正齐。以此观之。合无疑暗。佛说了义可得同乎　二破二。一正破二。一引例立理二。一一多同饱问\u003cbr/\u003e\u003cbr/\u003e     佛告阿难。是诸比丘。适来从我室罗筏城循乞抟食。归只陀林。我已宿斋。汝观比丘一人食时诸人饱不　前云赴请。此云乞食者。乞食乃是常仪。泛举为喻。又前虽赴请。未必僧尽。余人乞食。故举此也。宿预也　二自他殊体答\u003cbr/\u003e\u003cbr/\u003e     阿难答言不也。世尊。何以故。是诸比丘。虽阿罗汉。躯命不同。云何一人能令众饱　前问一食众饱。今答躯命不同。反前问也。意显心若离身即同他食。他食既非我饱。心知何关我身。身心相外。自他可例　二据理推破二。一以理定其相外\u003cbr/\u003e\u003cbr/\u003e     佛告阿难。若汝觉了知见之心实在身外　牒也\u003cbr/\u003e\u003cbr/\u003e     身心相外自不相干　定其相外。外犹离也。心既离身。不相干涉。如前所答一人食时不令众饱\u003cbr/\u003e\u003cbr/\u003e     则心所知身不能觉。觉在身际心不能知　释成其相。心若在外。理合如是。文显可见　二约见验其相知\u003cbr/\u003e\u003cbr/\u003e     我今示汝兜罗绵手。汝眼见时。心分别不。阿难答言如是世尊。佛告阿难。若相知者。云何在外　具云兜沙罗。此云霜。佛手柔软如兜罗绵。三十二相中一相也。眼属身分。心若离者合不分别。若分别者。应不离身。以不离故名为相知。故此责云若相知者云何在外　二结破\u003cbr/\u003e\u003cbr/\u003e     是故应知。汝言觉了能知之心住在身外。无有是处　可知\u003cbr/\u003e\u003cbr/\u003e     首楞严义疏注经卷第一之一首楞严义疏注经卷第一之二\u003cbr/\u003e\u003cbr/\u003e     长水沙门子璇集\u003cbr/\u003e\u003cbr/\u003e     三破潜根二。一立三。一述前所破泛立一处\u003cbr/\u003e\u003cbr/\u003e     阿难白佛言。世尊。如佛所言。不见内故不居身内。身心相知不相离故不在身外。我今思惟。知在一处　双叙别立。文显易知　二问今所立答在诸根\u003cbr/\u003e\u003cbr/\u003e     佛言。处今何在。阿难言。此了知心。既不知内。而能见外。如我思忖。潜伏根里　知外而不知内。非根而何。此即妄计识心潜五根里　三举喻所成复伸潜理二。一举喻合法\u003cbr/\u003e\u003cbr/\u003e     犹如有人。取琉璃碗。合其两眼。虽有物合而不留碍。彼根随见。随即分别　琉璃喻根。眼喻于识。眼根色净不能碍心。同琉璃碗不碍于眼。随照一境。心随根知。若此成立。乍观可尔。洎乎推破。同喻不成　二据理成立\u003cbr/\u003e\u003cbr/\u003e     然我觉了能知之心不见内者。为在根故。分明瞩外无障碍者。潜根内故　但知妄计。不觉随语过生。下文即破　二破二。一正破三。一蹑喻定其俱见\u003cbr/\u003e\u003cbr/\u003e     佛告阿难。如汝所言。潜根内者。犹如琉璃　略牒语简可以意知\u003cbr/\u003e\u003cbr/\u003e     彼人当以琉璃笼眼。当见山河。见琉璃不。如是世尊。是人当以琉璃笼眼。实见琉璃　远观物像。近见琉璃。问答极成。故云如是　二据法责其独观\u003cbr/\u003e\u003cbr/\u003e     佛告阿难。汝心若同琉璃合者。当见山河。何不见眼　喻则近远俱见。法则唯见山河。既失近观。何成同喻。法喻不等。潜根理亏。下更纵破令无所据　三纵见不见咸失\u003cbr/\u003e\u003cbr/\u003e     若见眼者。眼即同境不得成随　设使见眼。即成敌对。云何前言随即分别。此有自语相违过也\u003cbr/\u003e\u003cbr/\u003e     若不能见。云何说言此了知以潜在根内如琉璃合　结成法喻不齐过也。二过既彰。潜根理丧　二结破\u003cbr/\u003e\u003cbr/\u003e     是故应知。汝言觉了能知之心潜伏根里如琉璃合。无有是处　四破见内二。一约见暗以成立\u003cbr/\u003e\u003cbr/\u003e     阿难白佛言。世尊。我今又作如是思惟。是众生身。腑藏在中。窍穴居外。有藏则暗。有窍则明。今我对佛开眼见明。名为见外。闭眼见闇。名为见内。是义云何　此中立意。复宗归内。最先所计心在身中。佛即推征不合在内。以不能见身中物故。由此转计身外潜根。及至穷研。二俱不当。再思理道。在内义长。遂立藏暗窍明。责无不见内过。七窍明露五藏黯然。开窍缘明。合眼对暗。明暗若见。内外俱缘。由是在内决无所惑　二约对眼以推破二。一难破二。一破前计二。一双征\u003cbr/\u003e\u003cbr/\u003e     佛告阿难。汝当闭眼见暗之时。此暗境界为与眼对为不对眼　征讫　二双破二。一破对二。一对眼不属内\u003cbr/\u003e\u003cbr/\u003e     若与眼对。暗在眼前。云何成内　对眼在前前岂成内　二外室成焦腑\u003cbr/\u003e\u003cbr/\u003e     若成内者。居暗室中。无日月灯。此室暗中皆汝焦腑　若谓不论前后但是见暗便即内者。汝处幽室。无三光时。比室黯然。应是汝内。以同暗故。焦腑即内也。应立量云。汝处幽室。应汝焦腑。以是暗故。同汝见暗　二破不对\u003cbr/\u003e\u003cbr/\u003e     若不对者。云何成见　未曾见有　境不对眼而称见物　二破转计二。一牒计夺破\u003cbr/\u003e\u003cbr/\u003e     若离外见。内对所成　牒转计也。此计。由前以暗室暗例眼前暗。不合成内。恐彼计云。我所见暗与暗室暗二体不同。何也。彼暗室暗是身外暗。名为外见。以是开眼之所缘故。我所见暗是身内境。名为内对。以是合眼之所缘故。今取合眼所对之暗名为见内。非同所见室中暗尔。如何不得见暗名内。故此牒也。然诸师叙计殊不分明。盖译人巧略。但牒而已有智请详。无执麻矣\u003cbr/\u003e\u003cbr/\u003e     合眼见暗。名为身中。开眼见明。何不见面。若不见面内对不成　夺破也。设许合眼对暗名见身中。亦应开眼对明而见自面。内属于暗。尚许返见。面属于明。岂无返见。一成则俱成。一破则俱破。故云若不见面内对不成　二展转纵破四。一在空非内同他破\u003cbr/\u003e\u003cbr/\u003e     见面若成。此了知心及与眼根。乃在虚空。何成在内。若在虚空。自非汝体　设汝执言能见面者。汝心及眼应处虚空。以根境相对方成见故。若许处空。显是在外。如何复执心居身内。又若在空即同他人。自然不是汝之心体。此之二过。应立量云。汝之心灵。定不在内。见汝面故。犹如他人。破次过者。但改宗云定非汝体。因喻如前　二他见还同己体破\u003cbr/\u003e\u003cbr/\u003e     即应如来今见汝面。亦是汝身　汝或执言。虽见我面。定是我体。即复破云。佛亦见汝。应是汝身。应立量云。如来之身定是汝体。见汝面故。如汝心眼。设或不许佛身是汝。汝之心眼亦非是汝。便同前文。自非汝体也　三根身互阙能知破\u003cbr/\u003e\u003cbr/\u003e     汝眼已知。身合非觉　又若汝心能见面者。本分身处应无知觉。以在眼根处虚空故。身若有觉。眼必无知。在一不在一。经文巧。略故不言也　四二觉应成两佛破\u003cbr/\u003e\u003cbr/\u003e     必汝执言身眼两觉。应有二知。即汝一身应成两佛必　汝现今眼根自知身处自觉非互阙者。须有二心。知即心也。凡是有心。皆当作佛。岂汝一身成两佛耶。此之四段。展转破逐。皆由前文内对所成见面之执妄情纷扰执计多端。故尽破之令无所救　二结破\u003cbr/\u003e\u003cbr/\u003e     是故应知。汝言见暗名见内者。无有是处　五破随合二。一引经成立\u003cbr/\u003e\u003cbr/\u003e     阿难言。我常闻佛开示四众。由心生故。种种法生。由法生故。种种心生　引教也。第八本识变生三境。故云心生法生。境界风动能起识浪。故云法生心生。今虽通举。要取后句法生心生以为据也\u003cbr/\u003e\u003cbr/\u003e     我今思惟。即思惟体。实我心性。随所合处。心则随有。亦非内外中间三处　现今思惟。诚有缘虑。及推所止。三处元非。应知。随境而生。心与境合。境既不一。心亦随多。颇合佛言。必无虚论　二牒计推破二。一正破二。一破无体\u003cbr/\u003e\u003cbr/\u003e     佛告阿难。汝今说言。由法生故种种心生随所合处心随有者　牒前计也\u003cbr/\u003e\u003cbr/\u003e     是心无体。则无所合　既言因法有心。应知心本无体。无体言合。理必不然。一法云何合。斯之谓矣\u003cbr/\u003e\u003cbr/\u003e     若无有体而能合者则十九。界因七尘合。是义不然　若汝坚执无体能合。十九界第七尘。体毕竟无。亦应有合。世间学者谁信有之。故云不然　二破有体二。一内外出入不成破二。一正夺破\u003cbr/\u003e\u003cbr/\u003e     若有体者。如汝以手自挃其体。汝所知心。为复内出。为从外入。若复内出。还见身中。若从外来。先合见面　挃（陟栗切）犹触也。以手触身。必先知觉。既言有体。不无所止。内外二处必从一缘。故今双诘。难同前破　二破转救二。初救\u003cbr/\u003e\u003cbr/\u003e     阿难言。见是其眼。心知非眼。为见非义　转救也。若如前难。令见面等。理恐不然。以心能鉴觉。但名为知。眼有照明。方称曰见。若将心知。为眼见者。必无此理。故云非义　二破","cnt":0,"sort":6639417,"author":"赖永海","prev":"6639416.html","next":"6639418.html","book_title":"首楞严经疏","updateTimeFmt":"2024-03-28 17:25:52","category":"都市小说"}