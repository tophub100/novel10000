{"id":0,"code":"6639454.html","title":"第41章 (41)","latest_chapter_name":"正文 第47章 (47)","xiao_shuo_code":"9274","content":"\u003cbr/\u003e\u003cbr/\u003e    由汝妄想迷理为咎。痴爱发生。生发遍迷。故有空性。化迷不息。有世界生。则此十方微尘国土非无漏者。皆是迷顽妄想安立　此正叙也。无明妄想迷真常理遂成四惑。略举其二。故云痴爱发生。若具对者。先由不如实知真如法一。即我痴。次于迷处见有所相。即我见。所相既现执而不舍。即我爱。恃此为体转增粗显。即是我慢。楞伽云。七识生灭。如来藏不生灭。此二和合成阿梨耶。此即内识成也。故云遍迷。故有下外器具也。则此下重指。非无漏者。反显诸佛净土即是镜智所现。唯识云。大圆镜智能现能生身土智影。今此有漏。皆妄安立\u003cbr/\u003e\u003cbr/\u003e     当知虚空生汝心内。犹如片云点太清里。况诸世界在虚空耶　此结指也。前文云。空生大觉中如海一沤发有漏微尘国皆依空所生。下文云。乃至虚空皆因妄想之所安立。故云况此世界在虚空耶　二悟真妄除\u003cbr/\u003e\u003cbr/\u003e     汝等一人发真归元。此十方空皆悉销殒。云何空中所有国土而不振裂　前文云。沤灭空本无况复诸三有。故知。众生共业所感国土及空。一人返妄归真始觉合本。其所感者随妄消殒。前文云。诸器世间应念化成无上知觉。然发真者。合觉之时。虽但见觉无妄可生。此无生妄。未发真者见是实有。其妄所感共变国土。为智所了。宁不振裂。由是诸佛成道。动诸世界。必不徒然　二别示降魔二。一致魔兴二。初因悟动魔二。一正明\u003cbr/\u003e\u003cbr/\u003e     汝辈修禅饰三摩地。十方菩萨及诸无漏大阿罗汉。心精通淴。当处湛然　此显悟也。饰亦修也。淴合也。一法界心生佛同体。佛究竟证。菩萨罗汉亦已分证。今三昧者同彼所证。融合一体。妄处全觉。故云当处湛然\u003cbr/\u003e\u003cbr/\u003e     一切魔王及与鬼神诸凡夫天。见其宫殿无故崩裂。大地振坼水陆飞腾。无不惊慑　此动魔也\u003cbr/\u003e\u003cbr/\u003e     凡夫昏暗。不觉迁讹。彼等咸得五种神通。唯除漏尽　此料拣也。魔与诸天皆修禅定。故得五通。凡夫烦恼一未曾伏。故云昏暗。彼诸魔王。欲界之主。统此国土以为所居。总摄有情以为民众。故得道者。必出魔界。共感国土必倾摇耳　二反显\u003cbr/\u003e\u003cbr/\u003e     恋此尘劳。如何令汝摧裂其处　如文　二正为留难\u003cbr/\u003e\u003cbr/\u003e     是故鬼神及诸天魔魍魉妖精。于三昧时。佥来恼汝　佥皆也。余如文　二辨降伏二。初顺明二。初引喻广明\u003cbr/\u003e\u003cbr/\u003e     然彼诸魔。虽有大怒彼尘劳内。汝妙觉中如风吹光。如刀断水。了不相触。汝如沸汤。彼如坚冰。暖气渐邻不日销殒。徒恃神力但为其客。成就破乱由汝心中五阴主人。主人若迷。客得其便　首楞严定实相智慧。如光如水如汤如主。风刀冰客孰能动焉。此以清净道力。破彼昏浊魔心。如空无碍。物何能沮。或一念动如主心迷。客得其便即成破乱。终不成就　二结劝降伏\u003cbr/\u003e\u003cbr/\u003e     当处禅那觉悟无惑。则彼魔事。无奈汝何。阴销入明。则彼群邪咸受幽气。明能破暗。近自销殒。如何敢留扰乱禅定　初二句劝依本修治智慧观察也。则彼下显魔不得便。一人发真。世界消殒。今入三昧宁不动魔。苟能深入禅定唯观实相。魔界佛界一如无二。生死涅槃山河大地。皆即狂劳虚妄华相。故云如何敢留扰乱禅定　二反显\u003cbr/\u003e\u003cbr/\u003e     若不明悟被阴所迷。则汝阿难。必为魔子。成就魔人　殷勤启悟令识魔惑。五阴所迷。魔得其便。故正理论云。五蕴者。积聚藏隐诸不善因。譬如群贼藏隐山中时出人间劫夺财物。故知五阴魔所依处。若能观破。魔自消歇　二引事例证\u003cbr/\u003e\u003cbr/\u003e     如摩登伽殊为眇劣。彼唯咒汝破佛律仪。八万行中秖毁一戒。心清净故尚未沦溺。此乃堕汝宝觉全身。如宰臣家忽逢籍没。宛转零落。无可哀救　殊为眇劣者。殊异也。即异常之眇劣也。魔鬼相望。魔胜而鬼劣。今登伽是人。但有咒力。非具五通。若望于魔。即眇劣中又眇劣者。彼唯下释眇劣相。据摩登伽。期心甚浅。但欲毁汝淫之一戒。由汝无心。尚不成犯。此乃下显魔胜。此此魔也。魔欲令汝三昧不成流浪轮转法身慧命绝灭销殒。如宰辅家犯国极法削没其藉世无食禄。深可悲夫　二别显五。一破色阴三。一尽未尽相二。初明区宇\u003cbr/\u003e\u003cbr/\u003e     阿难当知。汝坐道场销落诸念。其念若尽。则诸离念一切精明。动静不移。忆忘如一　示入正定之方便也。此如前文以湛旋其虚妄灭生伏还元觉。即此文云消落诸念等。圆觉亦云于一切时不起妄念也。分别不起。故云念尽。离念精明者。即前文云。得元明觉无生灭性为因地心也。动静下释离念行相也。入流亡所。境不能随。故云动静不移。由澄诸念。分别稍寂。故云忆忘如一。起信即云止一切境界相。今经即云消落诸念。能所二缘。经论互举耳\u003cbr/\u003e\u003cbr/\u003e     当住此处入三摩提　依前方便入正定也。应当依此离念之处深入正受\u003cbr/\u003e\u003cbr/\u003e     如明目人处大幽暗。精性妙净。心未发光。此则名为色阴区宇　正显未尽色阴也。心入正定如明目人。未破色阴如大幽暗。精性妙净定心显也。心未发光慧未生也区宇寰区此。如王所统有诸国土。故云区。区别也。皆一天所覆。故云宇。宇犹覆也。今色阴二字。即同区宇。同一阴覆色等别故。举此喻者。表在其中也　二明尽相\u003cbr/\u003e\u003cbr/\u003e     若目明朗。十方洞开。无复幽黯。名色阴尽　正明也。前已目明。今复暗破。故无幽黯。色既质碍。障隔不通。故成幽暗。今定慧发明。破其阴覆。洞然明显。故云阴尽\u003cbr/\u003e\u003cbr/\u003e     是人则能超越劫浊。观其所由。坚固妄想以为其本　结益也。超劫浊者。以劫浊是色阴之体。最初一念能所才立。即是空见不分。名为劫浊。从无忽有。有即色也。今破色阴。是故超越。坚固妄想者。觉明坚执。质碍便成为色之体。故云坚固。问色阴粗显。观中先破劫浊最细。何得却超。答以起时无前后。故破时兼粗细。文不累书。故见生起有次第耳。又色阴属现相。现相是本识。今色阴破即现相破。现相破即动本识。本识岂非劫浊。故得超也。信哉初心便有破无明分耳　二正明现境十。一身能出碍\u003cbr/\u003e\u003cbr/\u003e     阿难。当在此中精研妙明。四大不织。少选之间身能出碍。此名精明流溢前境。斯但功用暂得如是非为圣证。不作圣心名善境界。若作圣解即受群邪　于三昧中。精究研穷妙明元体。无色阴相。由斯研究。深观此理。故得四大不相交织。须臾之际身能出障。犹行虚空。斯则心不主形。四大亡质。观心无碍流溢前尘。功用暂然。非是圣证。苟知此是禅者功力。则无有失。故云善境。若总拨为魔。则抑善功用。若言即圣。又未断惑。故令善识而无取舍。下皆仿此　二体拾蛲蛔\u003cbr/\u003e\u003cbr/\u003e     阿难。复以此心精研妙明。其身内彻。是人忽然于其身内拾出蛲蛔。身相宛然。亦无伤毁。此名精明流溢形体。斯但精行暂得如是非为圣证。不作圣心名善境界。若作圣解即受群邪　蛲蛔腹中虫也。观心精明。内融身体。内之四大因观而变。遂能体内拾出蛲蛔故无伤毁。此境现前。不生取舍即为善境。不尔受邪　三密义闻空\u003cbr/\u003e\u003cbr/\u003e     又以此心内外精研。其时魂魄意志精神。除执受身。余皆涉入互为宾主。忽于空中闻说法声。或闻十方同敷密义。此名精魄递相离合。成就善种暂得如是非为圣证。不作圣心名善境界。若作圣解即受群邪　初至宾主者。明境发所由也。主肝曰魂。主肺曰魄。主脾为意。主肾为志。主心为精神。根身种子皆为第八所执受故。定心精究。内外唯空。遂令五内主神无所依附。流出于外迭互相依。故云互为宾主。忽于下四句正明发相。此则先所修习闻慧种子。定力所激。禅中发生。遂寄神魂现于说法也。此名下结判邪正。离合即宾主也。或离心主而宾于肝等。余如文　四华台踞佛\u003cbr/\u003e\u003cbr/\u003e     又以此心澄露皎彻内光发明。十方遍作阎浮檀色。一切种类化为如来。于时忽见毗卢遮那踞天光台千佛围绕。百亿国土及与莲花俱时出现。此名心魂灵悟所染心光研明照诸世界。暂得如是非为圣证。不作圣心名善境界。若作圣解即受群邪　初三句内由观慧也。定心澄静显露皎明。内光既发。外相则变。十方下外现其相也。以先熏习名言善种。染影而来。故见十方如金种类皆佛。心念不动。斯须自灭。或起取着。正定难存。如修念佛三昧。此境现前与修多罗合者。名为亲证。若修树观。设见佛形亦不为正。以心境不相应故。何况修真如三昧法界一相。有所取着。岂非魔耶。此名下结判邪正。灵悟所染者。灵善也。先所熏染圆顿觉慧。悟知众生本来是佛。此之种子因定激发。故现其相也。余如文　五空呈宝色\u003cbr/\u003e\u003cbr/\u003e     又以此心精研妙明。观察不停。抑按降伏。制止超越于时忽然十方虚空成七宝色或百宝色。同时遍满。不相留碍。青黄赤白各各纯现。此名抑按功力逾分。暂得如是非为圣证。不作圣心名善境界。若作圣解即受群邪　定功研妙。观察逾深。制止既过。宝色分现。本为制止分别。今由过分异境却生。与心相违。岂非魔事。不起取心。自然消歇。如前文云。不取无非幻。非幻尚不生。幻法云何立　六物见暗中\u003cbr/\u003e\u003cbr/\u003e     又以此心研究澄彻精光不乱。忽于夜合。在暗室内。见种种物不殊白昼。而暗室物亦不除灭。此名心细密澄其见所视洞幽。暂得如是非为圣证。不作圣心名善境界。若作圣解即受群邪　定中研究心光澄静。由澄静故。忽然发见。暗中见物物是实境。故不随定出入有无。故云亦不除灭心细密澄者。观心微细密尔澄静。精光既定暗境不隐。故夜见物。悟则无咎　七伤体无知\u003cbr/\u003e\u003cbr/\u003e     又以此心圆入虚融。四体忽然同于草木。火烧刀斫曾无所觉。又则火光不能烧爇。纵割其肉犹如削木。此名尘并排四大性一向入纯。暂得如是非为圣证。不作圣心名善境界。若作圣解即受群邪　圆遍也。入观达也。以此定心。遍了一切。己身他物无不虚寂。此即心融思寂执受不行。四大五尘忽然排并。既无能执。割截如空。念想一纯暂得如是八遍观诸界\u003cbr/\u003e\u003cbr/\u003e     又以此心成就清净净心功极。忽见大地十方山河皆成佛国。具足七宝。光明遍满。又见恒沙诸佛如来遍满空界楼殿华丽。下见地狱。上观天宫。得无障碍。此名欣厌凝想日深想久化成。非为圣证。不作圣心名善境界。若作圣解即受群邪　厌秽忻净积想所凝。圆定功深感斯妙境耳　九他方夜睹\u003cbr/\u003e\u003cbr/\u003e     又以此心研究深远。忽于中夜。遥见远方市井街巷亲族眷属。或闻其语。此名迫心逼极飞出故多隔见。非为圣证。不作圣心名善境界。若作圣解即受群邪　识心通灵因定功发。飞出隔见。远近皆然。逼极之功。非因妙证　十师体变移\u003cbr/\u003e\u003cbr/\u003e     又以此心研究精极。见善知识。形体变移。少选无端种种迁改。此名邪心含受魑魅或遭天魔入其心腹无端说法通达妙义。非为圣证。不作圣心魔事消歇。若作圣解即受群邪　此人曾有邪心种子。合外魔境相因而来。然此一章非善境界。纯是魔娆。不同前文皆称善种起心作证方始成魔　三结劝弘宣\u003cbr/\u003e\u003cbr/\u003e     阿难。如是十种禅那现境。皆是色阴用心交互。故现斯事。众生顽迷不自忖量。逢此因缘迷不自识。谓言登圣。大妄语成。堕无间狱。汝等当依如来灭后于末法中宣示斯义。无令天魔得其方便。保持覆护成无上道　此是于观行中。色阴将尽未尽。用心差异。有此十境。若不识知皆认圣证。即为魔惑。故佛劝令开示后世也。问此不作五阴次第观门。何得阴次第尽明其境耶。答观虽总相五阴同观。阴有粗细。粗者先尽。譬如浣衣粗垢先去。此阴既积妄所成。妄尽自然阴灭。从粗至细。理必然也\u003cbr/\u003e\u003cbr/\u003e     首楞严义疏注经卷第九（之一）首楞严义疏注经卷第九（之二）\u003cbr/\u003e\u003cbr/\u003e     长水沙门子璇集\u003cbr/\u003e\u003cbr/\u003e     二受阴三。一尽未尽相二。一明区宇\u003cbr/\u003e\u003cbr/\u003e     阿难。彼善男子。修三摩提奢摩他中色阴尽者。见诸佛心。如明镜中显现其像。若有所得。而未能用。犹如魇人手足宛然见闻不惑心触客邪而不能动。此则名为受阴区宇　色阴尽者。以止观中观其五阴观心纯熟不为色碍。故云阴尽。见诸佛心者。妙觉明心观中明露。即色相尽而色性现也。观中暂见。非真实见。故如镜像。有所得者即前见诸佛心也。既是观心变影而缘。非是观证。故未能用。以用受阴为领纳故。亲证必能有妙用故。未破受阴如魇人。色阴尽故能见佛心。如见闻不惑。受阴客邪既在。妙用之动未能。为受所覆。故云区宇　二明尽相\u003cbr/\u003e\u003cbr/\u003e     若魇咎歇。其心离身返观其面。去住自由无复留碍。名受阴尽。是人则能超越见浊。观其所由。虚明妄想以为其本　其心离身者。以客邪不触心。于根门得自在也。不为魇咎之所留碍。故能返照自面。此显见闻有用也。去住下二句明手足得用也。此上皆约喻显。若约法者。受阴尽故心亡领纳。既无能领之受。即无所领之法。心法既亡。自在宜矣。超见浊者。以根身正是见浊之体。见闻觉知拥令留碍。水火风土旋令觉知。斯则执受相仍便成根质。受妄领纳执以为己。以见是推求执取为义。由受领前境。取着随生。受阴既亡即超见浊。觉明之心虚通领纳。故云虚明妄想　二正明现境十。一见物生悲\u003cbr/\u003e\u003cbr/\u003e     阿难。彼善男子。当在此中得大光耀。其心发明。内抑过分。忽于其处发无穷悲。如是乃至观见蚊虻犹如赤子。心生怜愍。不觉流泪　此正显也。奢摩他中。定光发现。狂慧既起。内抑太过。忧悲种子在藏识者忽焉现起。凡见生类。皆如自己所生赤子。赤子婴儿也\u003cbr/\u003e\u003cbr/\u003e     此名功用抑摧过越。悟则无咎。非为圣证。觉了不迷久自销歇。若作圣解。则有悲魔入其心腑。见人则悲。啼泣无限。失于正受。当从沦坠　此结判也。心光忽现内抑太过忧悲种发。非为圣证。取即引魔。他皆仿此　二勇志齐圣","cnt":0,"sort":6639454,"author":"赖永海","prev":"6639453.html","next":"6639455.html","book_title":"首楞严经疏","updateTimeFmt":"2024-03-28 17:25:52","category":"都市小说"}