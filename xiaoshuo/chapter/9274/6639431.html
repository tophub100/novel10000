{"id":0,"code":"6639431.html","title":"第18章 (18)","latest_chapter_name":"正文 第47章 (47)","xiao_shuo_code":"9274","content":"\u003cbr/\u003e\u003cbr/\u003e    以是因缘。听不出声。见不超色。色香味触六妄成就。由是分开见觉闻知　无明为因。所明为缘。展转相形至无同异。于此一相分出根尘。根尘既偶。识生其中。根境识三为业之性。各自取吸不行他缘。故云不超等。即于前所明分出六尘。于前妄觉开成闻见等。由是前云觉明为咎也　二辨生类初因二。一举类总标\u003cbr/\u003e\u003cbr/\u003e     同业相缠。合离成化　胎卵有情。要因父母同业相感。故云同业相缠。湿化有情。但因自己情想合离。合处湿生。离处化生。不由父母同业相感。故云合离成化。化即生之总名也。皆名变化故　二就因别辨二。一揽尘成种二。一情想所因\u003cbr/\u003e\u003cbr/\u003e     见明色发。明见想成。异见成憎。同想成爱　见谓妄见。明即所明。因见有明。明能发色。因明起见。见能生想。境与想异。异即违也。乃成于憎。色同于心。同则顺也。遂生于爱。异则但想无爱。同则想爱俱行。由是受胎须资想爱　二结成种类\u003cbr/\u003e\u003cbr/\u003e     流爱为种。纳想为胎。交遘发生吸引同业。故有因缘。生羯罗蓝遏蒲昙等　种谓已受爱取所润。即异本之种也。故云流爱为种。胎即正约现行一念识心生起之时。然种即想爱俱为种。胎即想爱俱为胎。经文存略。故各举一也。父母与子三处情想。互相交合。互相遘遇。引发吸取界趣同业。令归一处结成胎藏。故云交遘发生吸引同业。自业为因。三处情想为缘。羯罗蓝云凝滑。遏蒲昙云疱。胎中前二七也。若至三七。胎卵即分。故约前二未分位说　二分为四生\u003cbr/\u003e\u003cbr/\u003e     胎卵湿化随其所应。卵唯想生。胎因情有。湿以合感。化以离应　略即四生。广即十二。如下广辨。四生起时。业与情想相应之处。即便受生。故云随其所应。情想合离四生皆具。今各举一。据多分说。下经自有情想多少等。又卵壳中生。多分是想。如飞鸟鱼龙皆迅疾故。故云想生。胎藏中生。情多想少。以情多重坠不能轻举也。故云情有。湿气中生。不由父母。但自情想与湿气合。即便受生。故云合感。化亦自想悬想胜处。情爱彼境。即便化生。故云离应　二结相续\u003cbr/\u003e\u003cbr/\u003e     情想合离更相变易。所有受业逐其飞沈。以是因缘众生相续　情想不常。刹那变易。或先胎而后卵。先湿而后化。所有受报随业善恶。故云逐其飞沈。舍身受身无能断绝。故云众生相续　三业果相续二。一辨其相二。一正辨三。一欲本\u003cbr/\u003e\u003cbr/\u003e     富楼那。想爱同结。爱不能离。则诸世间父母子孙。相生不断。是等则以欲贪为本　爱欲情深互相缠缚。结滞难舍。故云不离。父母生子。子复生孙。子子孙孙续生不断。皆欲为本也　二杀本\u003cbr/\u003e\u003cbr/\u003e     贪爱同滋。贪不能止。则诸世间卵化湿胎。随力强弱。递相吞食。是等则以杀贪为本　为贪故杀。用滋我命。以强制弱。杀害不止。故为杀本　三盗本\u003cbr/\u003e\u003cbr/\u003e     以人食羊。羊死为人。人死为羊。如是乃至十生之类。死死生生。互来相啖。恶业俱生穷未来际。是等则以盗贪为本　不与而取。故名为盗。今非理食他。即夺其命也。以恶业故。同处一世。令怨对相值更互詶偿尽未来际相夺不止。皆盗为本　二释成\u003cbr/\u003e\u003cbr/\u003e     汝负我命。我还汝债。以是因缘。经百千劫常在生死　释杀盗也\u003cbr/\u003e\u003cbr/\u003e     汝爱我心。我怜汝色。以是因缘。经百千劫常在缠缚　释欲贪也　三结相续\u003cbr/\u003e\u003cbr/\u003e     唯杀盗淫三为根本。以是因缘业果相续　杀盗淫三正是业道。皆由贪爱以之为缘。故此三种皆云贪也。业因苦果相生不断。故云相续　二结答\u003cbr/\u003e\u003cbr/\u003e     富楼那。如是三种颠倒相续。皆是觉明明了知性。因了发相。从妄见生。山河大地诸有为相。次第迁流。因此虚妄终而复始　觉明妙体本有明了知性。即性觉妙明也。因本明了迷成所相。即因明立所也。故云因了发相。此之所相由妄分别。故云从妄见生。此即总结前来三种相续。皆由迷本真明妄成所相。所必生能。展转粗着。遂成世界众生业果次第迁流。皆不离一念无明妄觉也　二别答违妨二。一满慈伸难\u003cbr/\u003e\u003cbr/\u003e     富楼那言。若此妙觉本妙觉明与如来心不增不减。无状忽生山河大地诸有为相。如来今得妙空明觉。山河大地有为习漏何当复生　妙觉明心与佛同体本来无妄。由乎强觉忽认所相便有妄生。佛今已得妙空明心。何时忽然复起诸妄。此即牒而纵之。责无穷过也。即同刚藏云。十方异生本成佛道后起无明。一切如来何时复生一切烦恼　二如来喻释二。一约真如门释。二约生灭门释。初门泯相显实。故约迷方空华。以喻无明及山河等元来不起体不可得。迷心翳眼虽有起灭。正方虚空了不移动。妄心妄境似有生灭。真妙觉明何曾变改。次门即揽理成事。故约金矿灰木可炼可烧。以喻果成惑灭。二门四喻。虽各不同。皆显悟后更不再迷也。初文二。一迷除方正喻无明本空二。一正喻二。一问答迷本无因\u003cbr/\u003e\u003cbr/\u003e     佛告富楼那。譬如迷人于一聚落惑南为北。此迷为复因迷而有。因悟而出。富楼那言。如是迷人。亦不因迷。又不因悟。何以故。迷本无根云何因迷。悟非生迷云何因悟　人聚可居。故云聚落。迷人众生也。聚落如来藏也南性明也。北所明也。惑无明也。南相不动。惑故见北。性明无变。迷故立所。此迷妄出。故今征之令知无生即见无明本空也　二问答悟后不妄\u003cbr/\u003e\u003cbr/\u003e     佛言。彼之迷人正在迷时。倏有悟人指示令悟。富楼那。于意云何。此人纵迷。于此聚落更生迷不。不也世尊　悟人善友也。指示教行也。令悟十方如来也。满慈于法有疑。于喻明解。故佛举喻以问。令解法如喻　二合显\u003cbr/\u003e\u003cbr/\u003e     富楼那。十方如来亦复如是。此迷无本。性毕竟空。昔本无迷。似有迷觉。觉迷迷灭。觉不生迷　迷即无明。亦名为痴。亦名不觉。不觉即觉。故云性毕竟空。约真如门昔本无迷。约生灭门似有迷觉。觉即所迷本觉。亦即始觉也。觉迷迷灭者。始觉智起。觉尽无始妄念。合本觉时更无始本之异。唯一妙觉。岂更生妄。故云觉不生迷　二翳差华亡喻山河不实二。一约喻问答二。一待华愚慧问\u003cbr/\u003e\u003cbr/\u003e     亦如翳人见空中华。翳病若除。华于空灭。忽有愚人。于彼空花所灭空地。待花更生。汝观是人。为愚为慧　翳喻妄见。华喻山河。妄见若亡山河自灭。故下文云。见闻如幻翳。三界若空华。闻复翳根除。尘消觉圆净。空无华处故云空地　二颠倒狂痴答\u003cbr/\u003e\u003cbr/\u003e     富楼那言。空元无华。妄见生灭。见华灭空已是颠倒。敕令更出斯实狂痴。云何更名如是狂人为愚为慧　真元无相。妄见起灭。见山河灭已是倒见。若待更起。斯同狂人　二反质结詶\u003cbr/\u003e\u003cbr/\u003e     佛言。如汝所解。云何问言。诸佛如来妙觉明空。何当更出山河大地　据汝于喻所解。不合更疑如来空觉生山河也。维摩云。佛为增上慢人说离淫怒痴。若无增上慢。佛说淫怒痴性即是解脱。是知。如梦勤加。空名惑绝。幻因既满。镜像果圆。凡是断证当体斯旨　二约生灭门释二。一喻二。一喻果成\u003cbr/\u003e\u003cbr/\u003e     又如金矿杂于精金。其金一纯。更不成杂　众生觉隐如金杂矿。诸佛觉显如金一纯。已入果海不重为因。故云更不成杂。然因果虽殊。觉性平等　二喻惑灭\u003cbr/\u003e\u003cbr/\u003e     如木成灰不重为木　觉性如地。惑障如木。加行如燧。智照如火。涅槃如灰。燧动火起。木尽灰成。灰归于地不重为木。修行智起。惑灭觉显。显处唯真。不重起妄　二合\u003cbr/\u003e\u003cbr/\u003e     诸佛如来菩提涅槃亦复如是　菩提智果。涅槃断果。双合二喻也。然上四喻。二二同意。前就圆悟之理。生佛俱是本真。以成前文清净本然皆如来藏与如来心不增不减。故举迷方空华元来不起非后始灭。故法合云。此迷无本性毕竟空。又云。空元无华妄见生灭。斯则以责满慈见妄有灭尚是颠倒岂况复待习漏再生也。后约不坏修证因果之相。故说消矿出金烧木成灰也。迷方空华。则始终元无。金之与灰。烧炼方现。意云圆顿之理虽齐。迷悟不妨成异。既有多生习障。还须背习显真。真显则究竟清净。更无再迷也。若但用前二喻。则拨迷悟因果之相。便成邪见。若但用后二喻。即成众生觉性本来不净。失真常理亦成邪见。道理微妙。一喻难齐。故说四事各喻一法以尽其理也　二答大性俱遍疑二。一释二本疑二。一牒疑\u003cbr/\u003e\u003cbr/\u003e     富楼那。又汝问言。地水火风本性圆融周遍法界。疑水火性不相陵灭。又征虚空及诸大地俱遍法界不合相容　前既伸疑。今将答释。故此牒举　二正释二。一寄喻略释三。一举喻二。一总举喻本二。一标\u003cbr/\u003e\u003cbr/\u003e     富楼那。譬如虚空体非群相。而不拒彼诸相发挥　虚空藏性也。群相七大也。真元无相。不守自性随缘现相。故云不拒。发显挥扬也　二释\u003cbr/\u003e\u003cbr/\u003e     所以者何。富楼那。彼太虚空。日照则明。云屯则暗。风摇则动。霁澄则清。气凝则浊。土积成霾。水澄成映　此举七事。可喻七大。随义对法可知。霾风而雨土也。霁雨初止也。屯聚也　二略难喻相三。一征\u003cbr/\u003e\u003cbr/\u003e     于意云何。如是殊方。诸有为相。为因彼生。为复空有　方法也。即明等诸法。彼即日等也。举此诸相。以明七大相空都无实法。虚空无相。不碍诸相显发　二难\u003cbr/\u003e\u003cbr/\u003e     若彼所生。富楼那。且日照时。既是日明。十方世界同为日色。云何空中更见圆日。若是空明空应自照。云何中宵云雾之时不生光耀　如文　三结\u003cbr/\u003e\u003cbr/\u003e     当知是明非日非空。不异空日　此结即离俱无生也。又非日非空显无生处。不异空日随缘似有　二指法二。一相无所指\u003cbr/\u003e\u003cbr/\u003e     观相元妄无可指陈。犹邀空花结为空果。云何诘其相陵灭义　七相无生本自寂灭。既称为妄。将何可指。指尚不得。仍使相陵。何异空华待令结果　二性元不容\u003cbr/\u003e\u003cbr/\u003e     观性元真。唯妙觉明。妙觉明心先非水火。云何复问不相容者　七大性真元如来藏。如来藏中无水火异。于一妙觉。约何等义说不相容。犹如虚空体非群相。说何陵灭　三合显二。一正合前文\u003cbr/\u003e\u003cbr/\u003e     真妙觉明亦复如是。汝以空明。则有空现。地水火风各各发明则各各现。若俱发明则有俱现　真妙觉明。合虚空无相也。汝以下合诸相发挥。汝心分别有空发明。妙觉明心随现空相。地水火风。于汝心中。各各互发随心各现。心中俱发七大俱现。又随人各发人各见别。多人俱发俱现一相。此即真如不守自性。随缘所现有种种相。上文云。随众生心。应所知量。循业发现。起信论中。因熏习镜现诸境界。亦此意也　二重喻俱现二。一正喻\u003cbr/\u003e\u003cbr/\u003e     云何俱现。富楼那。如一水中现于日影。两人同观水中之日东西各行。则各有日随二人去。一东一西。先无准的　七大体虚。如日之影。东西随去。如分七别。随方虽异不离一影。七大虽分不离一妄。东可为准。西复是何。如的是一。不合各去。若知是影。一多自亡　二正难\u003cbr/\u003e\u003cbr/\u003e     不应难言。此日是一云何各行。各日既双云何现一。宛转虚妄。无可凭据　一已是影。复现随去。影复现影。何实可据而欲致难。唯一所明复现七大。大与所妄唯一影像。无实可得。故云宛转虚妄　二约义广释二。一约体用正释二。一约迷悟显用二。一迷成世间相\u003cbr/\u003e\u003cbr/\u003e     富楼那。汝以色空。相倾相夺于如来藏。而如来藏。随为色空周遍法界。是故于中风动空澄日明云暗。众生迷闷背觉合尘。故发尘劳有世间相　汝以分别色空之心。于真觉中而现倾夺。彼真觉性。随成色空。互相陵灭。色空即地空二大也。二大既尔。余皆例然。故云是故于中等。上文云。一切众生从无始来迷己为物。故于是中观大观小。圆觉亦云。圆觉自性非性性有循诸性起。斯则众生起无明风。鼓真如海。成八识波浪。变起世间种种诸相。为相所碍失于本心。故云背觉合尘有世间相　二悟成出世用\u003cbr/\u003e\u003cbr/\u003e     我以妙明不灭不生合如来藏。而如来藏。唯妙觉明圆照法界　悟藏体也。不灭不生无生智也。如来藏无相理也。理智冥契。故名为合。当尔之时。唯一妙心。无理智别。即始觉合本。无本始异。唯一觉故。故云唯妙觉明圆照法界\u003cbr/\u003e\u003cbr/\u003e     是故于中。一为无量。无量为一。小中现大。大中现小。不动道场遍十方界。身含十方无尽虚空。于一毛端现宝王刹。坐微尘里转大法轮　起妙用也。前五句标二种自在。不动下二句释一多自在也。身含下六句释大小自在。前二句正中现依。于一下二句正中现依正。亦是依中现依正。坐微下二句依中现正。余句含在其中。可以意得。华严十种自在亦不离此\u003cbr/\u003e\u003cbr/\u003e     灭尘合觉。故发真如妙觉明性　结所以也。下文云。闻复翳根除。尘消觉圆净。净极光通达。寂照含虚空。斯则无大小之可拘。非一多之可限。尘毛刹海。俱遍俱纳。以性本然。至果斯显耳　二约三谛示体三。一约非相以明真谛\u003cbr/\u003e\u003cbr/\u003e     而如来藏本妙圆心。非心。非空。非地。非水。非风。非火　非七大也心即识大亦即五阴\u003cbr/\u003e\u003cbr/\u003e     非眼。非耳鼻舌身意。非色。非声香味触法。非眼识界。如是乃至非意识界　非十八界也。摄十二处\u003cbr/\u003e\u003cbr/\u003e     非明无明明无明尽。如是乃至非老非死。非老死尽　非十二因缘流转还灭也\u003cbr/\u003e\u003cbr/\u003e     非苦。非集。非灭。非道。非智。非得　非四谛及能证所证\u003cbr/\u003e\u003cbr/\u003e     非檀那。非尸罗。非毗梨耶。非羼提。非禅那。非般剌若。非波罗蜜多　非六波罗蜜也\u003cbr/\u003e\u003cbr/\u003e     如是乃至　即超过因中三十七品一切因行果上十力四无畏十八不其等一切果德\u003cbr/\u003e\u003cbr/\u003e     非怛闼阿竭。非阿罗诃三耶三菩　非如来等三号也\u003cbr/\u003e\u003cbr/\u003e     非大涅槃。非常。非乐。非我。非净　非涅槃四德也","cnt":0,"sort":6639431,"author":"赖永海","prev":"6639430.html","next":"6639432.html","book_title":"首楞严经疏","updateTimeFmt":"2024-03-28 17:25:52","category":"都市小说"}