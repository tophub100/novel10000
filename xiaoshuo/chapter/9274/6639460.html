{"id":0,"code":"6639460.html","title":"第47章 (47)","latest_chapter_name":"正文 第47章 (47)","xiao_shuo_code":"9274","content":"\u003cbr/\u003e\u003cbr/\u003e    由汝念虑。使汝色身。身非念伦。汝身何因随念所使。种种取像。心生形取。与念相应。寤即想心。寐为诸梦。则汝想念摇动妄情。名为融通第三妄想　初二句标。念虑即想。身心驱役皆想所为也。身非下释。初三句反质。若非想类。何以随念。种种下五句正显。凡取前境。先须想像后身随之。想若是实何须形取。形若非想自不能行。二既相须。岂非虚妄。故云与念相应。寤寐虽异皆是想为。寐既成梦。梦非有实。应知寤想岂是实耶。则汝下结。是知。现今想像念虑。正由妄情摇动故尔。岂不是妄。融色质。通心念。变境像。成梦寐。故云融通妄想　四行\u003cbr/\u003e\u003cbr/\u003e     化理不住。运运密移。甲长发生。气销容皱。日夜相代曾无觉悟　显行相也。初二句标。行阴迁流。微细难觉。故云不住密移也。甲长下释。前三句释不住。后一句显密移\u003cbr/\u003e\u003cbr/\u003e     阿难。此若非汝。云何体迁。如必是真。汝何无觉。则汝诸行念念不停。名为幽隐第四妄想　示虚妄也。真犹实也。行阴若非汝体。何得相代不停。又若实是汝身。何不知觉生灭。非汝不可。是汝无凭。故知虚妄。则汝下结想名。密移难觉。故云幽隐　五识二。一正辨其相\u003cbr/\u003e\u003cbr/\u003e     又汝精明湛不摇处名恒常者。于身不出见闻觉知　牒指识体也。初三句牒计也。行人所认微细明了离行生灭堪然不动目为常住者。即识阴也。于身下指体也。识阴岂越见闻觉知。此约用指也\u003cbr/\u003e\u003cbr/\u003e     若实精真。不容习妄。何因汝等曾于昔年睹一奇物。经历年岁忆忘俱无。于后忽然覆睹前异。记忆宛然曾不遗失。则此精了湛不摇中念念受熏。有何筹算　正显虚妄也。初二句反标。若此湛明是真实性。不合容受虚妄习气。习气即种子也。何因下九句顺释。忆忘俱无者。初若有忆则有忘时。元既无忆。故不说忘。覆睹者再见也。再见既无所遗。此则容受妄习。故知虚妄非真湛明。则此下结示也。受熏持种。发起现行。流注生灭不可计矣　二重显微细\u003cbr/\u003e\u003cbr/\u003e     阿难当知。此湛非真。如急流水望如恬静流急不见非是无流。若非想元。宁受妄习。非汝六根互用合开此之妄想无时得灭　正显微细也。识阴离行。故名为湛。不是常住。故云非真。喻急流者。凡夫二乘全不觉知。十地已前虽觉未尽。故云流急不见。若非想元等者。显此正是妄想根本以第八识为界趣生本也。非汝下四句明难断。互用合开者。寄根明发。故云互用。开令无隔。合为一体也。如前文云。返流旋一六用不行。开即是合。故无二别。若非证真。此难灭矣\u003cbr/\u003e\u003cbr/\u003e     故汝现在见闻觉知中串习几。则湛了内罔象虚无第五颠倒微细精想　因细得名也。此是诸识之中串习机要。亦名精明湛不摇处。故云湛了。即本识也。有而若无。故云罔象。罔无也。象似也。非有形质。故曰虚无。望前行阴。最为其细。再三示云微细精也　三总结\u003cbr/\u003e\u003cbr/\u003e     阿难。是五受阴。五妄想成　此五即是众生所受报法。故通名受。亦曰五取蕴。众生取此为自体故　二答边际\u003cbr/\u003e\u003cbr/\u003e     汝今欲知因界浅深　答诣何为界也。界即因义。亦是分义。因依界分际限别故。故云因界\u003cbr/\u003e\u003cbr/\u003e     唯色与空。是色边际　色谓形色。空谓显色。俱色蕴摄。妄色妄空互形显故。略举色空。摄一切尽\u003cbr/\u003e\u003cbr/\u003e     唯触及离。是受边际　触有违顺。即成苦乐二受。离无违顺。但一舍受也\u003cbr/\u003e\u003cbr/\u003e     唯记与忘。是想边际　记忆。忘失。取像攀缘。俱为想阴之分齐耳\u003cbr/\u003e\u003cbr/\u003e     唯灭与生。是行边际　生灭迁流。刹那四相。但是生灭皆行分也\u003cbr/\u003e\u003cbr/\u003e     湛入合湛。归识边际　湛前行阴。合归识阴。见识不动。认为真湛。齐此名为识阴边际。以见行阴是生灭法。离生灭处。必是湛寂。就所修处即识分齐也　三答顿渐\u003cbr/\u003e\u003cbr/\u003e     此五阴元。重叠生起。生因识有。灭从色除　答前为顿消除为次第尽也。生起则从细至粗。从内感外。一切诸法唯识变故。故云生因识有除断则先粗后细。从外向内。如浣衣磨镜粗垢先落。然生起时。实非前后。一念顿变。以约粗细作此说耳圆顿观法。断亦非次。功行成时自然尔也\u003cbr/\u003e\u003cbr/\u003e     理则顿悟。乘悟并销。事非顿除。因次第尽　前约生起除断。道理合然。若定作此解。焉知虚妄。故须先理后事顿悟渐除方了修证之义耳。理则顿悟者。若约证悟圆理。即一断一切断。无前后也。如前文云。一根既返源。六根成解脱。尘垢应念消。成圆明净妙。解悟亦然。圆觉云。知幻即离。离幻即觉。亦无渐次。以一切法皆从心起妄念而生。念即无念。一切顿尽。由真性中本无妄故。故云乘悟并消。事非顿除因次第尽者。五阴妄法。名之曰事。阴既粗细不同。法尔粗者先去。解行虽顿。断自有序。日出孩生皆喻此也\u003cbr/\u003e\u003cbr/\u003e     我已示汝劫波巾结。何所不明再此询问　此引前说。结责未解也。如前文云。巾体是同。因结成异。又云毕竟同中。生毕竟异。又云。六结同体。结不同时。即结解时云何同除。此皆理则顿悟事非顿除。如何再问耶。顿渐悟修如圆觉疏　三结劝弘宣\u003cbr/\u003e\u003cbr/\u003e     汝应将此妄想根元心得开通。传示将来末法之中诸修行者。令识虚妄深厌自生知有涅槃不恋三界　如上五种妄想。即是五阴根本。五阴摄一切法。故一切法皆妄想也。如上文云。娑婆世界并洎十方诸有漏国及诸众生。同是觉明无漏妙心。见闻觉知虚妄病缘。和合妄生。和合妄死。汝既悟此。故云心得开通。亦令他解。故云传示令识。若知依正自他俱一妄想。即可厌患五蕴自体求趣涅槃常乐。何三界之可恋乎。故此嘱劝弘宣。自他俱益也　三流通分二。一如来况显经能二。一举施福无边二。一问多\u003cbr/\u003e\u003cbr/\u003e     阿难。若复有人。遍满十方所有虚空。盈满七宝。持以奉上微尘诸佛。承事供养。心无虚度。于意云何。是人以此施佛因缘得福多不　此文校量。文虽不多。意已周尽。七宝财之胜也。满空。多之胜也。微尘诸佛。福田胜也。承事供养无虚度者。心之胜也。又虚空珍宝。广大心。奉上诸佛承事供养。第一心。心无虚度。长时心。如是布旋心境俱胜。所获福德其大矣哉　二答胜\u003cbr/\u003e\u003cbr/\u003e     阿难答言。虚空无尽。珍宝无边。昔有众生施佛七钱舍身犹获转轮王位。况复现前虚空既穷佛土充遍。皆施珍宝。穷劫思议尚不能及。是福云何更有边际　施佛七钱获轮王位。显福田中佛福为胜。轮王之福。七宝具足。千子围绕。况尽空珍宝以奉如来。所施之物尚穷劫难思。其所招福岂有边际。非一切智莫能知矣　二显经益超胜二。一说者转业显福德门\u003cbr/\u003e\u003cbr/\u003e     佛告阿难。诸佛如来语无虚妄　此告语不虚。令深信佛所说真实也\u003cbr/\u003e\u003cbr/\u003e     若复有人。身具四重十波罗夷。瞬息即经此方他方阿鼻地狱。乃至穷尽十方无间。靡不经历　示人具极罪也。波罗夷此云弃。或云不可乐。弃故即现无僧用。不可乐即当入地狱。小乘四弃。大乘十重。具犯此罪。受报无穷。故历十方靡不皆至。阿鼻五无间狱\u003cbr/\u003e\u003cbr/\u003e     能以一念。将此法门。于末劫中开示未学　显弘经时少也。一念心之边际也。夫弘经者。时必长久。岂有一念而宣说者。今显弘经力大。故举至少以显殊胜\u003cbr/\u003e\u003cbr/\u003e     是人罪障应念销灭。变其所受地狱苦因。成安乐国　灭罪胜也。重罪之人。一念弘经。其力能翻极重苦报。成极乐报\u003cbr/\u003e\u003cbr/\u003e     得福超越前之施人百倍千倍千万亿倍。如是乃至算数譬喻所不能及　得福胜也。前之施福已自难量。今此复超千万亿倍。喻所不及。何奇之若此乎。问极重罪人极少时分为人演说。未足可称。何以灭业得福如此殊胜耶。答此有多义。故获胜报。一所弘之经。是佛极谈。教理行果皆不思议故。谓显如来藏心法法皆是。有情无情有性无性齐成佛道。此理不思议也。佛顶心咒。因人果人。皆依此法。灭恶生善。入理化他。防邪护正。进行弥速能成菩提。此教不思议也。圆通行门。二十五圣。观音为最。此行不思议也。六十圣位。第三渐次便证无生。复说干慧能超因位。直入果海。此果不思议也。二末世多障。能于此时弘此极谈。信解真正。实希有故。三施福唯得生死之报。仍但自利。弘经法利能至无漏。能令闻者信解无谬。展转利乐无穷尽故。由是一念虽少。其利博哉。是故能胜前宝施福　二持者得果显智慧门\u003cbr/\u003e\u003cbr/\u003e     阿难。若有众生。能诵此经。能持此咒。如我广说穷劫不尽。依我教言。如教行道。直成菩提无复魔业　广说不尽者。即前文云。若我说是佛顶光聚悉怛多咒。从旦至暮音声相连。字句中间亦不重叠。经河沙劫。终不能尽。此显经义及持者功德皆不可量也。依我下。以能得最极之果能离内外魔事。用劝如说而行也。斯则弘持经者所得所离。唯佛与佛乃能知之　二大众钦闻礼退\u003cbr/\u003e\u003cbr/\u003e     佛说此经已。比丘比丘尼。优婆塞优婆夷。一切世间天人阿修罗。及诸他方菩萨。二乘。圣仙童子。并初发心大力鬼神。皆大欢喜。作礼而去　二十五圣及妙吉祥。虽各有说。功归于佛总名佛说。三种世间。故云一切。器界所住境也。菩萨二乘智正觉摄。余皆有情世间。圣仙童子此仙众之一也。经中有此真言。大欢喜者。近得世间欢喜。远得出世初地。由三义故欢喜。一能说人清净。二所说法清净。三所得果清净。由斯义故皆大欢喜\u003cbr/\u003e\u003cbr/\u003e     绝笔颂曰\u003cbr/\u003e\u003cbr/\u003e     以此少分赞经力　　施他流演无穷尽\u003cbr/\u003e\u003cbr/\u003e     所获利乐悉回向　　菩提实际众生界\u003cbr/\u003e\u003cbr/\u003e     首楞严义疏注经卷第十（之二）\u003cbr/\u003e\u003cbr/\u003e     大佛顶首楞严义疏注经后跋\u003cbr/\u003e\u003cbr/\u003e     楞严义疏注经。板开岁久。湮没者四十有九。旁搜注本。命工刊凑。复成部帙。用广其传。惟愿教海恢张。法门莹彻者　时淳祐巳酉上元日清湖沈元晟谨识\u003cbr/\u003e\u003cbr/\u003e     七征八辩之文。实如来直指众生立地成佛之要。佛世比丘。已自望洋。况后来浅智者乎。长水尊者。以无师自然智。发明幽翳。剖裂玄微。而疏释之。朗然犹披云雾而睹青天。何其昭晢明白如此。锓梓流传。岁久散失。每为贤首学者之恨。居士沈君。见而悯之。旁搜善本。续成金书。遂使摩尼宝珠碎而复圆。可谓知所施矣。经不云乎。若有一人发真归源。十方虚空悉皆消殒。其为利益。岂浅浅哉\u003cbr/\u003e\u003cbr/\u003e     淳祐己酉中和节瑞岩住山比丘德云跋\u003cbr/\u003e\u003cbr/\u003e     1","cnt":0,"sort":6639460,"author":"赖永海","prev":"6639459.html","next":"","book_title":"首楞严经疏","updateTimeFmt":"2024-03-28 17:25:52","category":"都市小说"}