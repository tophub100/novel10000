{"id":0,"code":"6639459.html","title":"第46章 (46)","latest_chapter_name":"正文 第47章 (47)","xiao_shuo_code":"9274","content":"\u003cbr/\u003e\u003cbr/\u003e    又善男子。穷诸行空已灭生灭。而于寂灭精妙未圆。于命明中。分别精粗。疏决真伪。因果相酬。唯求感应背清净道。所谓见苦断集证灭修道。居灭已休。更不前进。生胜解者　识阴露现。故曰命明。识既含藏漏无漏种。今于此中分别决择。苦集有漏。名粗名伪。道灭无漏。名精名真。择去粗伪苦集。而留精真道灭。故云分别精粗等。修道为感。证灭为应。但取于此。故云唯求。背清净道者。本修圆观。法界平等离二边垢。名清净道。今发小乘厌忻之解。故名曰背。所谓下释前义也　二判属邪徒\u003cbr/\u003e\u003cbr/\u003e     是人则堕定性声闻。诸无闻僧增上慢者成其伴侣。迷佛菩提。亡失知见。是名第九圆精应心成趣寂果违远圆通背涅槃城生缠空种　定性者。且就一期趣寂无改。判为定性。实有劫数。终回上乘。无闻僧者。不了识阴。迷为涅槃。故同此也。圆谓周遍。精谓非粗。已离行阴为诸命元。故曰圆精。称乎妄计。故云应心　十定性缘觉二。一约其所解\u003cbr/\u003e\u003cbr/\u003e     又善男子。穷诸行空已灭生灭。而于寂灭精妙未圆。若于圆融清净觉明。发研深妙。即立涅槃。而不前进。生胜解者　本观圆融清净觉体。今见识阴离行生灭。谓深且妙。立为涅槃。不知流注。故不前进　二判属邪徒\u003cbr/\u003e\u003cbr/\u003e     是人则堕定性辟支。诸缘独伦不回心者成其伴侣。迷佛菩提。亡失知见。是名第十圆觉淴心成湛明果违远圆通背涅槃城生觉圆明不化圆种　认识阴为圆觉。符妄计为淴心。寂焉不动。非无觉了。故云湛明。证识觉之圆明。无悲化之妙用。故云不化圆种。唯识论云。声闻畏苦障。缘觉舍生障。是此类也　三结劝弘宣四。一结前斥失\u003cbr/\u003e\u003cbr/\u003e     阿难。如是十种禅那中途成狂。因依迷惑。于未足中生满足证。皆是识阴用心交互。故生斯位。众生顽迷不自忖量。逢此现前。各以所爱先习迷心。而自休息。将为毕竟所归宁地。自言满足无上菩提。大妄语成。外道邪魔所感业终。堕无间狱。声闻缘觉不成增进　中途成狂者。方在似觉。未成不退。邪慧发生。故云成狂。不察识阴微细生灭。便谓已证。故云因依迷惑等。余文可解　二敕劝弘宣\u003cbr/\u003e\u003cbr/\u003e     汝等存心。秉如来道。将此法门。于我灭后。传示末世。普令众生觉了斯义。无令见魔自作深孽。保绥哀救消息邪缘。令其身心入佛知见从始成就不遭岐路　深劝后世。令了识阴未尽有此十境发相。知而觉察。见魔自息。迷而取着。必落偏邪。入佛知见证真位也。从始初修也。成就果满也。不遭岐路中间更无委曲相也。即前十类耳　三显佛所乘\u003cbr/\u003e\u003cbr/\u003e     如是法门。先过去世恒沙劫中微尘如来。乘此心开得无上道　无有一佛不破五阴而得菩提。皆能觉了。故免岐路　四阴尽功用\u003cbr/\u003e\u003cbr/\u003e     识阴若尽。则汝现前诸根互用。从互用中。能入菩萨金刚干慧　现前根互用者。即前第三渐次证无生忍也。前文已见。从互用中入干慧者。即此互用便是已入干慧地也。互用即是自在位故。如前文云。返流全一六用不行。乃至一切如来密圆净妙皆现其中。此人即获无生法忍。从是渐修。随所发行。安立圣位。是则名为第三增进修行渐次。斯则始从干慧终至等觉。俱不离此第三渐次而建立也。今约从总入别。故云从互用中入也。言金刚者。以此行人从始至终皆由修习金刚三昧而得成就。故前文云。是种种地。皆以金刚。观察如幻十种深喻。奢摩他中。用诸如来毗婆舍那。清净修证渐次深入。或可此约利根之者到干慧地精心发化遂超因位直入妙觉。故得别受金刚之号。若钝根者。随所发行。更历诸位。故不得受金刚之名。但称干慧耳。若将此位。立在等觉后心。其如前文彼。文云。如来逆流。如是菩萨顺行而至。觉际入交名为等觉。岂可于入交彼更立干慧地耶。古人迷此。于等觉后更立金刚干慧一位。诚误后学。理例俱无。不敢闻命\u003cbr/\u003e\u003cbr/\u003e     圆明精心于中发化。如净琉璃内含宝月。如是乃超十信十住十行十回向四加行心菩萨所行金刚十地等觉圆明。入于如来妙庄严海。圆满菩提。归无所得　于干慧心既证圆妙。此之心性顿发诸行顿具诸德。故云发化。慧心如琉璃。因行如宝。果德如月。此喻一中现无量无量中现一。因行果德一时具足无阂圆明。故如琉璃内含宝月。超因入果者。由前发化因果具故。乃得超也。福足故名庄严海。慧足故圆满菩提。理极故归无所得。即大涅槃常寂无得也。此是圆顿下根又利者也。由下品故。至识阴尽方得入位。由又利故。于此发化乃超诸位。问前受阴尽。即云上历菩萨六十圣位。今识阴尽。何故言超。答前约上根稍钝者说。例今亦合有顿超者。今约下根又利者说。故得言超。例前受破。亦合有历圣位者。前后互现耳。想行阴尽。合是中根超历之处。略故不说　三结劝四。一总指魔事\u003cbr/\u003e\u003cbr/\u003e     此是过去先佛世尊。奢摩他中毗婆舍那觉明分析微细魔事　觉明即观慧也　二识即离邪\u003cbr/\u003e\u003cbr/\u003e     魔境现前。汝能谙识。心垢洗除不落邪见。阴魔销灭。天魔摧碎。大力鬼神褫魄逃逝。魑魅魍魉无复出生。直至菩提无诸乏少。下劣增进。于大涅槃心不迷闷　褫撤去也。鬼魄撤去而逃逝也　三别显咒能\u003cbr/\u003e\u003cbr/\u003e     若诸末世愚钝众生。未识禅那。不知说法。乐修三昧。汝恐同邪。一心劝令持我佛顶陀罗尼咒。若未能诵。写于禅堂。或带身上。一切诸魔所不能动　不别修定次第。故云未识禅那。未学智慧方便。故云不知说法。定慧不习而乐安禅。魔境现前。孰分邪正。当劝持咒安其正解防其邪虑。即不堕魔　四劝令钦奉\u003cbr/\u003e\u003cbr/\u003e     汝当恭钦十方如来究竟修进最后垂范　是诸如来究竟了义之说。又是出世最后时说。故云最后垂范也　二阿难因闻请益二。一阿难问三。一钦奉前闻\u003cbr/\u003e\u003cbr/\u003e     阿难即从座起。闻佛示诲。顶礼钦奉。忆持无失　二正申三问\u003cbr/\u003e\u003cbr/\u003e     于大众中重复白佛。如佛所言。五阴相中。五种虚妄为本想心。我等平常。未蒙如来微妙开示　问妄想也。未闻五阴总是妄想而名有殊\u003cbr/\u003e\u003cbr/\u003e     又此五阴。为并销除。为次第尽　问除断顿渐也。并即顿也\u003cbr/\u003e\u003cbr/\u003e     如是五重。诣何为界　问边际也。界分也　三祈为开示\u003cbr/\u003e\u003cbr/\u003e     唯愿如来发宣大慈。为此大众。清明心目。以为末世一切众生作将来眼　眼目左右之言皆喻心也。心明照了如眼之见　二如来答二。一正答所问三。一答妄想三。一总明二。一显真觉圆净\u003cbr/\u003e\u003cbr/\u003e     佛告阿难。精真妙明本觉圆净。非留死生及诸尘垢　精真法身也。妙明般若也。圆净解脱也。三德圆融唯一本觉。生死苦道也。尘垢业烦恼也。斯则妙性圆明离诸名相耳　二明妄想发兴三。一顺叙妄起\u003cbr/\u003e\u003cbr/\u003e     乃至虚空。皆因妄想之所生起。斯元本觉妙明真精。妄以发生诸器世间。如演若多迷头认影　不更具叙色之与心三种相续。故云乃至。虚空无为尚是妄生。岂况有为一切诸法。狂痴故有。故如认影　二反破妄因三。一示无因\u003cbr/\u003e\u003cbr/\u003e     妄元无因。于妄想中立因缘性　既称为妄。云何有因。若有所因不名为妄。故云无因。自诸妄想展转相因交妄发生递相为种。故云于妄想中立因缘性　二破异执\u003cbr/\u003e\u003cbr/\u003e     迷因缘者称为自然。彼虚空性犹实幻生。因缘自然皆是众生妄心计度　说有因缘。犹是妄执。更认自然。迷中陪者。故云众生妄心计度　三总结斥\u003cbr/\u003e\u003cbr/\u003e     阿难。知妄所起。说妄因缘。若妄元无。说妄因缘元无所有。何况不知推自然者　若知妄起。许说因缘。妄元无生。说谁因缘。因缘尚是妄中建立。而况不知是妄推为自然耶　三结成妄想\u003cbr/\u003e\u003cbr/\u003e     是故如来。与汝发明五阴本因同是妄想　五阴之因。元妄所结。此即于妄想中立因缘性也。此因缘性。妄中权立。欲令了法元无所有。是故同名一妄想耳　二别显五。一色\u003cbr/\u003e\u003cbr/\u003e     汝体先因父母想生。汝心非想。则不能来想中传命　正指是想也。揽父母遗体而成此身。遗体即是想爱流出。故云父母想生。汝之托阴亦是想爱而来。以想遗体为胜境故。识即趣彼。结成胎藏。故云汝心非想不来传命。斯则三处妄想和合结成此体也\u003cbr/\u003e\u003cbr/\u003e     如我先言。心想酢味口中涎生。心想登高足心酸起。悬崖不有。酢物未来。汝体必非虚妄通伦。口水如何因谈酢出　引前释成也。即引破想阴文。悬崖酢物。俱不到身。由汝所思。便能生汝口足酸水。若非妄想同类。孰有水等生焉。通伦犹同类也\u003cbr/\u003e\u003cbr/\u003e     是故当知。汝现色身名为坚固第一妄想　结归立名也。以此验之。如何非想。是故应知。妄想凝结即成色阴。故云坚固　二受\u003cbr/\u003e\u003cbr/\u003e     即此所说。临高想心。能令汝形真受酸涩。由因受生。能动色体。汝今现前顺益违损二现驱驰。名为虚明第二妄想　前四句蹑前色阴动身之想。即明受阴是妄想也。由因下正显也。因想梅等便有受领。若非领纳焉得水生。此受亦是妄想转变妄生领纳也。二驱驰者。领此顺违生苦乐法。遂成损益。为彼所使。照境而领虚通无碍。故曰虚明　三想","cnt":0,"sort":6639459,"author":"赖永海","prev":"6639458.html","next":"6639460.html","book_title":"首楞严经疏","updateTimeFmt":"2024-03-28 17:25:52","category":"都市小说"}