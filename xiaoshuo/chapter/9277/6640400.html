{"id":0,"code":"6640400.html","title":"第152章 死范雎计逃秦国假张禄廷辱魏使(1)","latest_chapter_name":"正文 第170章 兼六国混一舆图号始皇建立郡县","xiao_shuo_code":"9277","content":"\u003cbr/\u003e\u003cbr/\u003e    话说大梁人范雎字叔，有谈天说地之能，安邦定国之志。欲求事魏王，因家贫，不能自通。乃先投于中大夫须贾门下，用为舍人。当初，齐湣王无道，乐毅纠合四国，一同伐齐，魏亦遣兵助燕。及田单破燕复齐，齐襄王法章即位，魏王恐其报复，同相国魏齐计议，使须贾至齐修好。贾使范雎从行。齐襄王问于须贾曰：“昔我先王，与魏同兵伐宋，声气相投。及燕人残灭齐国，魏实与焉。寡人念先王之仇，切齿腐心！今又以虚言来诱寡人，魏反复无常，使寡人何以为信？”须贾不能对。范雎从旁代答曰：“大王之言差矣！先寡君之从于伐宋，以奉命也。本约三分宋国，上国背约，尽收其地，反加侵虐。是齐之失信于敝邑也！诸侯畏齐之骄暴无厌，于是昵就燕人，济西之战，五国同仇，岂独敝邑？然敝邑不为已甚，不敢从燕于临淄，是敝邑之有礼于齐也。今大王英武盖世，报仇雪耻，光启前人之绪。寡君以为桓、威之烈，必当再振，可以上盖湣王之愆，垂休无穷，故遣下臣贾来修旧好。大王但知责人，不知自反，恐湣王之覆辙，又见于今矣。”齐襄王愕然起谢曰：“是寡人之过也！”即问须贾：“此位何人？”须贾曰：“臣之舍人范雎也。”齐王顾盼良久，乃送须贾于公馆，厚其廪饩。使人阴说范雎曰：“寡君慕先生人才，欲留先生于齐，当以客卿相处，万望勿弃！”范雎辞曰：“臣与使者同出，而不与同入，不信无义，何以为人？”齐王益爱重之，复使人赐范雎黄金十斤及牛酒。雎固辞不受。使者再四致齐王之命，坚不肯去。雎不得已，乃受牛酒而还其金。使者叹息而去。\u003cbr/\u003e\u003cbr/\u003e     早有人报知须贾，须贾召范雎问曰：“齐使者为何而来？”范雎曰：“齐王以黄金十斤及牛酒赐臣，臣不敢受。再四相强，臣止留其牛酒。”须贾曰：“所以赐子者何故？”范雎曰：“臣不知。或者以臣在大夫之左右，故敬大夫以及臣耳。”须贾曰：“赐不及使者而独及子，必子与齐有私也。”范雎曰：“齐王先曾遣使，欲留臣为客卿，臣峻拒之。臣以信义自矢，岂敢有私哉？”须贾疑心益甚。使事既毕，须贾同范雎还魏，贾遂言于魏齐曰：“齐王欲留舍人范雎为客卿，又赐以黄金牛酒，疑以国中阴事告齐，故有此赐也。”魏齐大怒，乃会宾客，使人擒范雎，即席讯之。雎至，伏于阶下。魏齐厉声问曰：“汝以阴事告齐乎？”范雎曰：“怎敢？”魏齐曰：“汝若无私于齐，齐王安用留汝？”雎曰：“留果有之，雎不从也。”魏齐曰：“然则黄金牛酒之赐，子何受之？”雎曰：“使者十分相强，雎恐拂齐王之意，勉受牛酒。其黄金十斤，实不曾收。”魏齐咆哮大喝曰：“卖国贼！还要多言！即牛酒之赐，亦岂无因？”呼狱卒缚之，决脊一百，使招承通齐之语。范雎曰：“臣实无私，有何可招？”魏齐益怒曰：“为我笞杀此奴，勿留祸种！”狱卒鞭笞乱下，将牙齿打折。雎血流被面，痛极难忍，号呼称冤。宾客见相国盛怒之下，莫敢劝止。魏齐教左右一面用巨觥行酒，一面教狱卒加力，自辰至未，打得范雎遍体皆伤，血肉委地，咶喇一响，胁骨亦断，雎大叫失声，闷绝而死。\u003cbr/\u003e\u003cbr/\u003e     可怜信义忠良士，翻作沟渠枉死人！传语上官须仔细，莫将屈棒打平民。\u003cbr/\u003e\u003cbr/\u003e     潜渊居士又有诗云：\u003cbr/\u003e\u003cbr/\u003e     张仪何曾盗楚璧？范叔何曾卖齐国？疑心盛气总难平，多少英雄受冤屈！\u003cbr/\u003e\u003cbr/\u003e     左右报曰：“范雎气绝矣。”魏齐亲自下视，见范雎断胁折齿，身无完肤，直挺挺在血泊中不动。齐指骂曰：“卖国贼死得好！好教后人看样！”命狱卒以苇薄卷其尸，置之坑厕间，使宾客便溺其上，勿容他为干净之鬼。\u003cbr/\u003e\u003cbr/\u003e     看看天晚，范雎命不该绝，死而复苏，从苇薄中张目偷看，只有一卒在旁看守。范雎微叹一声。守卒闻之，慌忙来看。范雎谓曰：“吾伤重至此，虽暂醒，决无生理。汝能使我死于家中，以便殡殓，家有黄金数两，尽以相谢。”守卒贪其利，谓曰：“汝仍作死状，吾当入禀。”时魏齐与宾客皆大醉，守卒禀曰：“厕间死人腥臭甚，合当发出。”宾客皆曰：“范雎虽然有罪，相国处之亦已足矣。”魏齐曰：“可出之于郊外，使野鸢饱其余肉也。”言罢，宾客皆散，魏齐亦回内宅。守卒捱至黄昏人静，乃私负范雎至其家。雎妻小相见，痛苦自不必说。范雎命取黄金相谢，又卸下苇薄，付与守卒，使弃野外，以掩人之目。守卒去后，妻小将血肉收拾干净，缚裹伤处，以酒食进之。范雎徐谓其妻曰：“魏齐恨我甚，虽知吾死，尚有疑心。我之出厕，乘其醉耳。明日复求吾尸不得，必及吾家，吾不得生矣。吾有八拜兄弟郑安平，在西门之陋巷，汝可乘夜送我至彼，不可泄漏。俟月余，吾创愈当逃命于四方也。我去后，家中可发哀，如吾死一般，以绝其疑。”其妻依言，使仆人先往报知郑安平。郑安平即时至雎家看视，与其家人同携负以去。\u003cbr/\u003e\u003cbr/\u003e     次日，魏齐果然疑心范雎，恐其复苏，使人视其尸所在。守卒回报：“弃野外无人之处，今惟苇薄在，想为犬豕衔去矣。”魏齐复使人其家，举哀带孝，方始坦然。再说范雎在郑安平家，敷药将息，渐渐平复。安平乃与睢共匿于具茨山。范雎更姓名曰张禄，山中人无知其为范雎者。过半岁，秦谒者王稽奉昭襄王之命，出使魏国，居于公馆。郑安平诈为驿卒，服侍王稽，应对敏捷，王稽爱之。因私问曰：“汝知国有贤人，未出仕者乎？”安平曰：“贤人何容易言也！向有一范雎者，其人智谋之士，相国箠之至死……”言未毕，王稽叹曰：“惜哉！此人不到我秦国，不得展其大才！”安平曰：“今臣里中有张禄先生，其才智不亚于范雎，君欲见其人否？”王稽曰：“既有此人，何不请来相会？”安平曰：“其人仇家在国中，不敢昼行。若无此仇，久已仕魏，不待今日矣。”王稽曰：“夜至不妨，吾当候之。”郑安平乃使张禄亦扮做驿卒模样，以深夜至公馆来谒。王稽略叩以天下大势。范雎指陈了了，如在目前。王稽喜曰：“吾知先生非常人，能与我西游于秦否？”范雎曰：“臣禄有仇于魏，不能安居，若能挈行，实乃至愿。”王稽屈指曰：“度吾使事毕，更须五日。先生至期，可待我于三亭冈无人之处，当相载也。”过五日，王稽辞别魏王，群臣俱饯送于郊外，事毕俱别。王稽驱车至三亭冈上，忽见林中二人趋出，乃张禄、郑安平也。王稽大喜，如获奇珍，与张禄同车共载。一路饮食安息，必与相共，谈论投机，甚相亲爱。\u003cbr/\u003e\u003cbr/\u003e     不一日，已入秦界。至湖关，望见对面尘头起处，一群车骑自西而来。范雎问曰：“来者谁人？”王稽认得前驱，曰：“此丞相穰侯，东行郡邑耳。”原来穰侯名魏冉，乃是宣太后之弟。宣太后芈氏，楚女，乃昭襄王之母。昭襄王即位时，年幼未冠，宣太后临朝决政，用其弟魏冉为丞相，封穰侯。次弟芈戎，亦封华阳君，并专国用事。后昭襄王年长，心畏太后，乃封其弟公子悝为泾阳君，公子市为高陵君，欲以分芈氏之权。国中谓之“四贵”，然总不及丞相之尊也。丞相每岁时，代其王周行郡国，巡察官吏，省视城池，较阅车马，抚循百姓，此是旧规。今日穰侯东巡，前导威仪，王稽如何不认得。范雎曰：“吾闻穰侯专秦权，妒贤嫉能，恶纳诸侯宾客。恐其见辱，我且匿车箱中以避之。”须臾，穰侯至，王稽下车迎谒。穰侯亦下车相见，劳之曰：“谒君国事劳苦！”遂共立于车前，各叙寒温。穰侯曰：“关东近有何事？”王稽鞠躬对曰：“无有。”穰侯目视车中曰：“谒君得无与诸侯宾客俱来乎？此辈仗口舌游说人国，取富贵，全无实用！”王稽又对曰：“不敢。”穰侯既别去，范雎从车箱中出，便欲下车趋走。王稽曰：“丞相已去，先生可同载矣。”范雎曰：“臣潜窥穰侯之貌，眼多白而视邪，其人性疑而见事迟。向者目视车中，固已疑之。一时未即搜索，不久必悔，悔必复来，不若避之为安耳。”遂呼郑安平同走。王稽车仗在后，约行十里之程，背后马铃声响，果有二十骑从东如飞而来，赶着王稽车仗，言：“吾等奉丞相之命，恐大夫带有游客，故遣复行查看，大夫勿怪。”因遍索车中，并无外国之人，方才转身。王稽叹曰：“张先生真智士，吾不及也！”乃命催车前进，再行五六里，遇着了张禄、郑安平二人，邀使登车，一同竟入咸阳。髯翁有诗咏范雎去魏之事云：\u003cbr/\u003e\u003cbr/\u003e     料事前知妙若神，一时智术少俦伦。信陵空养三千客，却放高贤遁入秦！\u003cbr/\u003e\u003cbr/\u003e     王稽朝见秦昭襄王，复命已毕，因进曰：“魏有张禄先生，智谋出众，天下奇才也。与臣言秦国之势，危于累卵，彼有策能安之，然非面对不可。臣故载与俱来。”秦王曰：“诸侯客好为大言，往往如此。姑使就客舍。”乃馆于下舍，以需召问。逾年不召，忽一日，范雎出行市上，见穰侯方征兵出征，范雎私问曰：“丞相征兵出征，将伐何国？”有一老者对曰：“欲伐齐纲、寿也。”范雎曰：“齐兵曾犯境乎？”老者曰：“未曾。”范雎曰：“秦与齐东西悬绝，中间隔有韩魏，且齐不犯秦，秦奈何涉远而伐之？”老者引范雎至僻处，言曰：“伐齐非秦王之意，因陶山在丞相封邑中，而纲、寿近于陶，故丞相欲使武安君为将，伐而取之，以自广其封耳。”范雎回舍，遂上书于秦王。略曰：\u003cbr/\u003e\u003cbr/\u003e     羁旅臣张禄，死罪，死罪！奏闻秦王殿下：臣闻“明主立政，有功者赏，有能者官，劳大者禄厚，才高者爵尊。”故无能者不敢滥职，而有能者亦不得遗弃。今臣待命于下舍，一年于兹矣。如以臣为有用，愿借寸阴之暇，悉臣之说。如以臣为无用，留臣何为？夫言之在臣，听之在君，臣言而不当，请伏斧锧之诛未晚。毋以轻臣故，并轻举臣之人也。","cnt":0,"sort":6640400,"author":"(明)冯梦龙","prev":"6640399.html","next":"6640401.html","book_title":"东周列国志","updateTimeFmt":"2024-03-28 17:25:53","category":"都市小说"}