{"id":0,"code":"6640374.html","title":"第126章 诛芈胜叶公定楚灭夫差越王称霸(2)","latest_chapter_name":"正文 第170章 兼六国混一舆图号始皇建立郡县","xiao_shuo_code":"9277","content":"\u003cbr/\u003e\u003cbr/\u003e    夫差闻越兵入城，伯嚭已降，遂同王孙骆及其三子，奔于阳山。昼驰夜走，腹馁口饥，目视昏眩，左右挼得生稻，剥之以进。吴王嚼之，伏地掬饮沟中之水，问左右曰：“所食者，何物也？”左右对曰：“生稻。”夫差曰：“此公孙圣所言，‘不得火食走章皇’也。”王孙骆曰：“饱食而去！前有深谷，可以暂避。”夫差曰：“妖梦已准，死在旦夕，暂避何为？”乃止于阳山，谓王孙骆曰：“吾前戮公孙圣，投于此山之巅，不知尚有灵响否？”骆曰：“王试呼之。”夫差乃大呼曰：“公孙圣！”山中亦应曰：“公孙圣。”三呼而三应。夫差心中恐惧，乃迁于干隧。句践率千人追至，围之数重。夫差作书，系于矢上，射入越军。军人拾取呈上，种、蠡二人同启，视其词曰：“吾闻‘狡兔死而良犬烹。’敌国如灭，谋臣必亡，大夫何不存吴一线，以自为余地？”文种亦作书系矢而答之曰：“吴有大过者六：戮忠臣伍子胥，大过一也，以直言杀公孙圣，大过二也；太宰谗佞，而听用之，大过三也；齐晋无罪，数伐其国，大过四也；吴越同壤而侵伐，大过五也；越亲戕吴之前王，不知报仇，而纵敌贻患，大过六也。有此六大过，欲免于亡，得乎？昔天以越赐吴，吴不肯受。今天以吴赐越，越其敢违天之命！”夫差得书，读至第六款大过，垂泪曰：“寡人不诛句践，忘先王之仇，为不孝之子，此天之所以弃吴也！”王孙骆曰：“臣请再见越王而哀恳之。”夫差曰：“寡人不愿复国，若许为附庸，世世事越，固所愿矣。”骆至越军，种、蠡拒之不得入。句践望见吴使者泣涕而去，意颇怜之，使人谓吴王曰：“寡人念君昔日之情，请置君于甬东，给夫妇五百家，以终王之世。”夫差含泪而对曰：“君王幸赦吴，吴亦君之外府也。若覆社稷，废宗庙，而以五百家为？臣，孤老矣，不能从编氓之列，孤有死耳！”越使者去，夫差犹未肯自裁。句践谓种、蠡曰：“二子何不执而诛之？”种、蠡对曰：“人臣不敢加诛于君，愿主公自命之！天诛当行，不可久稽。”句践乃仗“步光”之剑，立于军前，使人告吴王曰：“世无万岁之君，总之一死，何必使吾师加刃于王耶？”夫差乃太息数声，四顾而望，泣曰：“吾杀忠臣子胥、公孙圣，今自杀晚矣！”谓左右曰：“使死者有知，无面目见子胥、公孙圣于地下，必重罗三幅，以掩吾面！”言罢，拔佩剑自刎。王孙骆解衣以覆吴王之尸，即以组带自缢于傍。句践命以侯礼葬于阳山，使军士每人负土一蔂，须臾，遂成大冢。流其三子于龙尾山，后人名其里为吴山里。诗人张羽有诗叹曰：\u003cbr/\u003e\u003cbr/\u003e     荒台独上故城西，辇路凄凉草木悲。废墓已无金虎卧，坏墙时有夜乌啼。\u003cbr/\u003e\u003cbr/\u003e     采香径断来麋鹿，响屟廊空变黍离。欲吊伍员何处所？淡烟斜月不堪题！\u003cbr/\u003e\u003cbr/\u003e     杨诚斋《苏台吊古》诗云：\u003cbr/\u003e\u003cbr/\u003e     插天四塔云中出，隔水诸峰雪后新。道是远瞻三百里，如何不见六千人？\u003cbr/\u003e\u003cbr/\u003e     胡曾先生咏史诗云：\u003cbr/\u003e\u003cbr/\u003e     吴王恃霸逞雄才，贪向姑苏醉绿醅。不觉钱塘江上月，一宵西送越兵来。\u003cbr/\u003e\u003cbr/\u003e     元人萨都剌诗云：\u003cbr/\u003e\u003cbr/\u003e     阊门杨柳自春风，水殿幽花泣露红。飞絮年年满城郭，行人不见馆娃宫。\u003cbr/\u003e\u003cbr/\u003e     唐人陆龟蒙咏西施云：\u003cbr/\u003e\u003cbr/\u003e     半夜娃宫作战场，血腥犹杂宴时香。西施不及烧残蜡，犹为君王泣数行。\u003cbr/\u003e\u003cbr/\u003e     再说越王入姑苏城，据吴王之宫，百官称贺。伯嚭亦在其列，恃其旧日周旋之恩，面有德色。句践谓曰：“子，吴太宰也，寡人敢相屈乎？汝君在阳山，何不从之？”伯嚭惭而退，句践使力士执而杀之，灭其家，曰：“吾以报子胥之忠也！”\u003cbr/\u003e\u003cbr/\u003e     句践抚定吴民，乃以兵北渡江淮，与齐、晋、宋、鲁诸侯，会于舒州，使人致贡于周。时周敬王已崩，太子名仁嗣位，是为元王。元王使人赐句践衮冕、圭壁、彤弓、弧矢，命为东方之伯。句践受命，诸侯悉遣人致贺。其时楚灭陈国，惧越兵威，亦遣使修聘。句践割淮上之地以与楚，割泗水之东，地方百里以与鲁，以吴所侵宋地归宋。诸侯悦服，尊越为霸。\u003cbr/\u003e\u003cbr/\u003e     越王还吴国，遣人筑贺台于会稽，以盖昔日被栖之耻。置酒吴宫文台之上，与群臣为乐，命乐工作《伐吴》之曲，乐师引琴而鼓之。其词曰：\u003cbr/\u003e\u003cbr/\u003e     吾王神武蓄兵威，欲诛无道当何时？大夫种、蠡前致词：吴杀忠臣伍子胥，今不伐吴又何须？良臣集谋迎天禧，一战开疆千里余。恢恢功业勒常彝，赏无所吝罚不违。君臣同乐酒盈卮。\u003cbr/\u003e\u003cbr/\u003e     台上群臣大悦而笑，惟句践面无喜色。范蠡私叹曰：“越王不欲功归臣下，疑忌之端已见矣！”次日，入辞越王曰：“臣闻‘主辱臣死。’向者，大王辱于会稽，臣所以不死者，欲隐忍成越之功也。今吴已灭矣，大王倘免臣会稽之诛，愿乞骸骨，老于江湖。”越王恻然，泣下沾衣，言曰：“寡人赖子之力，以有今日，方思图报，奈何弃寡人而去乎？留则与子共国，去则妻子为戮！”蠡曰：“臣则宜死，妻子何罪？死生惟王，臣不顾矣。”是夜，乘扁舟出齐女门，涉三江，入五湖。至今齐门外有地名蠡口，即范蠡涉三江之道也。次日，越王使人召范蠡，蠡已行矣。越王愀然变色，谓文种曰：“蠡可追乎？”文种曰：“蠡有鬼神不测之机，不可追也。”种既出，有人持书一封投之。种启视，乃范蠡亲笔。其书曰：\u003cbr/\u003e\u003cbr/\u003e     子不记吴王之言乎？“狡兔死，走狗烹；敌国破，谋臣亡。”越王为人，长颈鸟喙，忍辱妒功；可与共患难，不可与共安乐。子今不去，祸必不免！\u003cbr/\u003e\u003cbr/\u003e     文种看罢，欲召送书之人，已不知何往矣。种怏怏不乐，然犹未深信其言，叹曰：“少伯何虑之过乎？”\u003cbr/\u003e\u003cbr/\u003e     过数日，句践班师回越，携西施以归。越夫人潜使人引出，负以大石，沉于江中，曰：“此亡国之物，留之何为？”后人不知其事，讹传范蠡载入五湖，遂有“载去西施岂无意？恐留倾国误君王”之句。按范蠡扁舟独往，妻子且弃之，况吴宫宠妃，何敢私载乎？又有言范蠡恐越王复迷其色，乃以计沉之于江，此亦谬也。罗隐有诗辨西施之冤云：\u003cbr/\u003e\u003cbr/\u003e     家国兴亡自有时，时人何苦咎西施！西施若解亡吴国，越国亡来又是谁？\u003cbr/\u003e\u003cbr/\u003e     再说越王念范蠡之功，收其妻子，封以百里之地，复使良工铸金，像范蠡之形，置之座侧，如蠡之生也。\u003cbr/\u003e\u003cbr/\u003e     却说范蠡自五湖入海，忽一日，使人取妻子去，遂入齐。改名曰鸱夷子皮，仕齐为上卿。未几，弃官隐于陶山，畜五牝，生息获利千金，自号曰陶朱公。后人所传《致富奇书》，云是陶朱公之遗术也。其后吴人祀范蠡于吴江，与晋张翰、唐陆龟蒙为“三高祠”。宋人刘寅有诗云：\u003cbr/\u003e\u003cbr/\u003e     人谓吴痴信不虚，建崇越相果何如？千年亡国无穷恨，只合江边祀子胥。\u003cbr/\u003e\u003cbr/\u003e     句践不行灭吴之赏，无尺土寸地分授，与旧臣疏远，相见益稀。计倪佯狂辞职，曳庸等亦多告老，文种心念范蠡之言，称疾不朝。越王左右有不悦文种者，谮于王曰：“种自以功大赏薄，心怀怨望，故不朝耳。”越王素知文种之才能，以为灭吴之后，无所用之，恐其一旦为乱，无人可制，欲除之，又无其名。其时鲁哀公与季、孟、仲三家有隙，欲借越兵伐鲁，以除去三家，乃借朝越为名，来至越国。句践心虞文种，故不为发兵，哀公遂死于越。\u003cbr/\u003e\u003cbr/\u003e     再说越王忽一日往视文种之疾，种为病状，强迎王入。王乃解剑而坐，谓曰：“寡人闻之：‘志士不忧其身之死，而忧其道之不行。’子有七术，寡人行其三，而吴之破灭，尚余四术，安所用之？”种对曰：“臣不知所用也。”越王曰：“愿以四术，为我谋吴之前人于地下可乎？”言毕，即升舆而去。遗下佩剑于座。种取视之，剑匣有“属镂”二字，即无差赐子胥自刭之剑也。种仰天叹曰：“古人云：‘大德不报。’吾不听范少伯之言，乃为越王所戮，岂非愚哉！”复自笑曰：“百世而下，论者必以吾配子胥，亦复何恨！”遂伏剑而死。越王知种死，乃大喜，葬种于卧龙山，后人因名其山曰种山。葬一年，海水大发，穿山胁，冢忽崩裂，有人见子胥同文种前后逐浪而去。今钱塘江上，海潮重叠，前为子胥，后乃文种也。髯翁有《文种赞》曰：\u003cbr/\u003e\u003cbr/\u003e     忠哉文种，治国之杰！三术亡吴，一身殉越。不共蠡行，宁同胥灭，千载生气，海潮叠叠。\u003cbr/\u003e\u003cbr/\u003e     句践在位二十七年而薨，周元王之七年也。其后子孙，世称为霸。\u003cbr/\u003e\u003cbr/\u003e     话分两头。却说晋国六卿，自范、中行二氏灭后，止存智、赵、魏、韩四卿。智氏荀氏因与范氏同出于荀，欲别其族，乃循智況之旧，改称智氏，时智瑶为政，号为智伯。四家闻田氏弑君专国，诸侯莫讨，于是私自立议，各择便据地，以为封邑。晋出公之邑，反少于四卿，无可奈何。就中单表赵简子名鞅，有子数人，长子名伯鲁，其最幼者，名无恤，乃贱婢所生。有善相人者，姓姑布，名子卿，至于晋，鞅召诸子使相之。子卿曰：“无为将军者。”鞅叹曰：“赵氏其灭矣！”子卿曰：“吾来时遇一少年在途，相从者皆君府中人，此得非君之子耶？”鞅曰：“此吾幼子无恤，所出甚贱，岂足道哉？”子卿曰：“天之所废，虽贵必贱；天之所兴，虽贱必贵。此子骨相，似异诸公子，吾未得详视也。君可召之。”鞅使人召无恤至。子卿望见，遽起拱立曰：“此真将军矣！”鞅笑而不答。他日悉召诸子，叩其学问，无恤有问必答，条理分明，鞅始知其贤。乃废伯鲁而立无恤为適子。\u003cbr/\u003e\u003cbr/\u003e     一日，智伯怒郑之不朝，欲同赵鞅伐郑。鞅偶患疾，使无恤代将以往。智伯以酒灌无恤，无恤不能饮。智伯醉而怒，以酒斝投无恤之面，面伤出血。赵氏将士俱怒，欲攻智伯。无恤曰：“此小耻，吾姑忍之。”智伯班师回晋，反言无恤之过，欲鞅废之。鞅不从。无恤自此与智伯有隙。赵鞅病笃，谓无恤曰：“异日晋国有难，惟晋阳可恃，汝可识之。”言毕遂卒。无恤代立，是为赵襄子。此乃周贞定王十一年之事。时晋出公愤四卿之专，密使人乞兵于齐鲁，请伐四卿。齐田氏，鲁三家，反以其谋告于智伯。智伯大怒，同韩康子虎、魏桓子驹、赵襄子无恤，合四家之众，反伐出公。出公出奔于齐。智伯立昭公之曾孙骄为晋君，是为哀公。自此晋之大权，尽归于智伯瑶。瑶遂有代晋之志，召集家臣商议，毕竟智伯成败如何，且看下回分解。","cnt":0,"sort":6640374,"author":"(明)冯梦龙","prev":"6640373.html","next":"6640375.html","book_title":"东周列国志","updateTimeFmt":"2024-03-28 17:25:53","category":"都市小说"}