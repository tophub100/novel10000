{"id":0,"code":"6640372.html","title":"第124章 杀子胥夫差争歃纳蒯瞆子路结缨(2)","latest_chapter_name":"正文 第170章 兼六国混一舆图号始皇建立郡县","xiao_shuo_code":"9277","content":"\u003cbr/\u003e\u003cbr/\u003e    过数日，越王句践率群臣亲至吴邦来朝，并贺战胜；吴庭诸臣，俱有馈赂。伯嚭曰：“此奔走吴庭之应也。”吴王置酒于文台之上，越王侍坐，诸大夫皆侍立于侧。夫差曰：“寡人闻之：‘君不忘有功之臣，父不没有力之子。’今太宰嚭为寡人治兵有功，吾将赏为上卿；越王孝事寡人，始终不倦，吾将再增其国，以酬助伐之功；于众大夫之意如何？”群臣皆曰：“大王赏功酬劳，此霸王之事也。”于是子胥伏地涕泣曰：“呜呼哀哉！忠臣掩口，谗夫在侧，邪说谀辞，以曲为直。养乱蓄奸，将灭吴国，庙社为墟，殿生荆棘。”夫差大怒曰：“老贼多诈，为吴妖孽，乃欲专权擅威，倾覆吾国，寡人以前王之故，不忍加诛，今退自谋，无劳再见！”子胥曰：“老臣若不忠不信，不得为前王之臣。譬如龙逢逢桀，比干逢纣，臣虽见诛，君亦随灭，臣与王永辞，不复见矣。”遂趋出。吴王怒犹未息。伯嚭曰：“臣闻子胥使齐，以其子托于齐臣鲍氏，有叛吴之心，王其察之！”夫差乃使人赐子胥以“属镂”之剑。子胥接剑在手，叹曰：“王欲吾自裁也！”乃徒跣下阶，立于中庭，仰天大呼曰：“天乎，天乎！昔先王不欲立汝，赖吾力争，汝得嗣位。吾为汝破楚败越，威加诸侯。今汝不用吾言，反赐我死！我今日死，明日越兵至，掘汝社稷矣。”乃谓家人曰：“吾死后，可抉吾之目，悬于东门，以观越兵之入吴也！”言讫，自刎其喉而绝。使者取剑还报，述其临终之嘱。夫差往视其尸，数之曰：“胥，汝一死之后，尚何知哉？”乃自断其头，置于盘门城楼之上；取其尸，盛以鸱夷之器，使人载去，投于江中，谓曰：“日月炙汝骨，鱼鳖食汝肉，汝骨变形灰，复何所见！”尸入江中，随流扬波，依潮来往，荡激崩岸。土人惧，乃私捞取，埋之于吴山。后世因改称胥山，今山有子胥庙。陇西居士有古风一篇云：\u003cbr/\u003e\u003cbr/\u003e     将军自幼称英武，磊落雄才越千古。一旦蒙谗杀父兄，襄流誓济吞荆楚。\u003cbr/\u003e\u003cbr/\u003e     贯弓亡命欲何之？荥阳睢水空栖迟。昭关锁钥愁无翼，鬓毛一夜成霜丝。\u003cbr/\u003e\u003cbr/\u003e     浣女沉溪渔父死，箫声吹入吴人耳。鱼肠作合定君臣，复为强兵进孙子。\u003cbr/\u003e\u003cbr/\u003e     五战长驱据楚宫，君王含泪逃云中。掘墓鞭尸吐宿恨，精诚贯日生长虹。\u003cbr/\u003e\u003cbr/\u003e     英雄再振匡吴业，夫椒一战栖强越。釜中鱼鳖宰夫手，纵虎归山还自啮。\u003cbr/\u003e\u003cbr/\u003e     姑苏台上西施笑，谗臣称贺忠臣吊。可怜两世辅吴功，到头翻把属镂报！\u003cbr/\u003e\u003cbr/\u003e     鸱夷激起钱塘潮，朝朝暮暮如呼号。吴越兴衰成往事，忠魂千古恨难消！\u003cbr/\u003e\u003cbr/\u003e     夫差既杀子胥，乃进伯嚭为相国。欲增越之封地，句践固辞乃止。于是句践归越，谋吴益急。夫差全不在念，意益骄恣。乃发卒数万，筑邗城，穿沟，东北通射阳湖，西北使江淮水合，北达于沂，西达于济。太子友知吴王复欲与中国会盟，欲切谏，恐触怒，思以讽谏感悟其父。清旦怀丸持弹，从后园而来，衣履俱湿，吴王怪而问之。友对曰：“孩儿适游后园，闻秋蝉鸣于高树，往而观之，望见秋蝉趋风长鸣，自谓得所，不知螳螂超枝缘条，曳腰耸距，欲捕蝉而食之；螳螂一心只对秋蝉，不知黄雀徘徊绿阴，欲啄螳螂；黄雀一心只对螳螂，不知孩儿挟弹持弓，欲弹黄雀；孩儿一心只对黄雀，又不知旁有空坎，失足堕陷；以此衣履俱沾湿，为父王所笑。”吴王曰：“汝但贪前利，不顾后患，天下之愚，莫甚于此。”友对曰：“天下之愚，更有甚者。鲁承周公之后，有孔子之教，不犯邻国，齐无故谋伐之，以为遂有鲁矣，不知吴悉境内之士，暴师千里而攻之。吴国大败齐师，以为遂有齐矣，不知越王将选死士，出三江之口，入五湖之中，屠我吴国，灭我吴宫。天下之愚，莫甚于此！”吴王怒曰：“此伍员之唾余，久已厌闻，汝复拾之，以挠我大计耶？再多言，非吾子也！”太子友悚然辞出。夫差乃使太子友同王子地，王孙弥庸守国，亲帅国中精兵，由邗沟北上，会鲁哀公于橐皋，会卫出公于发阳，遂约诸侯，大会于黄池，欲与晋争盟主之位。\u003cbr/\u003e\u003cbr/\u003e     越王句践闻吴王已出境，乃与范蠡计议，发习流二千人，俊士四万，君子六千人，从海道通江以袭吴。前队畴无余先及吴郊，王孙弥庸出战，不数合，王子地引兵夹攻，畴无余马蹶被擒。次日，句践大军齐到。太子友欲坚守，王孙弥庸曰：“越人畏吴之心尚在，且远来疲敝，再胜之，必走。即不胜，守犹未晚。”太子友惑其言，乃使弥庸出师迎敌，友继其后。句践亲立于行阵，督兵交战。阵方合，范蠡、泄庸两翼呼噪而至，势如风雨。吴兵精勇惯战者，俱随吴王出征，其国中皆未教之卒，那越国是数年训练就的精兵，弓弩剑戟，十分劲利，又范蠡、泄庸俱是宿将，怎能抵当，吴兵大败。王孙弥庸为泄庸所杀。太子友陷于越军，冲突不出，身中数箭，恐被执辱，自刎而亡。越兵直造城下，王子地把城门牢闭，率民夫上城把守，一面使人往吴王处告急。句践乃留水军屯于太湖，陆营屯于胥阊之间，使范蠡焚姑苏之台，火弥月不息，其余皇大舟，悉徙于湖中。吴兵不敢复出。\u003cbr/\u003e\u003cbr/\u003e     再说吴王夫差与鲁、卫二君，同至黄池，使人请晋定公赴会，晋定公不敢不至。夫差使王孙骆与晋上卿赵鞅议载书名次之先后。赵鞅曰：“晋世主夏盟，又何让焉？”王孙骆曰：“晋祖叔虞，乃成王之弟，吴祖太伯，乃武王之伯祖，尊卑隔绝数辈，况晋虽主盟，会宋会虢，已出楚下，今乃欲踞吴之上乎？”于是彼此争论，连日不决。忽王子地密报至，言：“越兵入吴，杀太子，焚姑苏台，见今围城，势甚危急。”夫差大惊。伯嚭拔剑砍杀使者，夫差问曰：“尔杀使人何意？”伯嚭曰：“事之虚实，尚未可知，留使者泄漏其语，齐、晋将乘危生事，大王安得晏然而归乎？”夫差曰：“尔言是也。然吴、晋争长未定，又有此报，孤将不会而归乎？抑会而先晋乎？”王孙骆进曰：“二者俱不可。不会而归，人将窥我之急，若会而先晋，我之行止，将听命于晋；必求主会，方保无虞。”夫差曰：“欲主会，计将安出？”王孙骆密奏曰：“事在危急，请王鸣鼓挑战，以夺晋人之气。”夫差曰：“善。”是夜出令，中夜士皆饱食秣马，衔枚疾驱，去晋军才一里，结为方阵。百人为一行，一行建一大旗，百二十行为一面。中军皆白舆，白旗，白甲，白羽之矰，望之如白茅吐秀，吴王亲自仗钺，秉素旌，中阵而立。左军面左，亦百二十行。皆赤舆，赤旗，丹甲，朱羽之矰，一望若火，太宰嚭主之。右军面右，亦百二十行。皆黑舆，黑旗，玄甲，乌羽之矰，一望如墨，王孙骆主之。带甲之士，共三万六千人。黎明阵定，吴王亲执桴鸣鼓，军中万鼓皆鸣，钟声、铎声，丁宁，于，一时齐扣。三军哗吟，响震天地。晋军大骇，不知其故，乃使大夫董褐至吴军请命。夫差对曰：“周王有旨，命寡人主盟中夏，以缝诸姬之阙。今晋君逆命争长，迁延不决，寡人恐烦使者往来，亲听命于藩篱之外，从与不从，决于此日！”董褐还报晋侯，鲁、卫二君皆在坐。董褐私谓赵鞅曰：“臣观吴王口强而色惨，中心似有大忧，或者越人入其国都乎？若不许其先，必逞其毒于我；然而不可徒让也，必使之去王号以为名。”赵鞅言于晋侯，使董褐再入吴军，致晋侯之命曰：“君以王命宣布于诸侯，寡君敢不敬奉！然上国以伯肇封，而号曰吴王，谓周室何？君若去王号而称公，惟君所命。”夫差以其言为正，乃敛兵就幕，与诸侯相见，称吴公，先歃。晋侯次之，鲁、卫以次受歃。会毕，即班师从江淮水路而回。于途中连得告急之报，军士已知家国被袭，心胆俱碎，又且远行疲敝，皆无斗志。吴王犹率众与越相持，吴军大败。夫差惧，谓伯嚭曰：“子言越必不叛，故听子而归越王。今日之事，子当为我请成于越。不然，子胥‘属镂’之剑犹在，当以属子！”伯嚭乃造越军，稽首于越王，求赦吴罪，其犒军之礼，悉如越之昔日。范蠡曰：“吴尚未可灭也，姑许成，以为太宰之惠。吴自今亦不振矣。”句践乃许吴成，班师而归。此周敬王三十八年事也。\u003cbr/\u003e\u003cbr/\u003e     明年，鲁哀公狩于大野，叔孙氏家臣沖商获一兽，麇身牛尾，其角有肉，怪而杀之，以问孔子。孔子观之曰：“此麟也！”视其角，赤绂犹在，识其为颜母昔日所系，叹曰：“吾道其终穷矣！”使弟子取而埋之。今巨野故城东十里有土台，广轮四十余步，俗呼为获麟堆，即麟葬处。孔子援琴作歌曰：\u003cbr/\u003e\u003cbr/\u003e     明王作兮麟凤游，今非其时俗何求？麟兮麟兮我心忧！\u003cbr/\u003e\u003cbr/\u003e     于是取《鲁史》，自鲁隐公元年，至哀公获麟之岁，共二百四十二年之事，笔削而成《春秋》，与《易》、《诗》、《书》、《礼》、《乐》，号为“六经”。是年，齐右相陈恒知吴为越所破，外无强敌，内无强家，单单只碍一阚止，乃使其族人陈逆、陈豹等，攻杀阚止，齐简公出奔，陈恒追而弑之，尽灭阚氏之党。立简公弟骜，是为平公。陈恒独相。孔子闻齐变，斋三日，沐浴而朝哀公，请兵伐齐，讨陈恒弑君之罪。哀公使告三家，孔子曰：“臣知有鲁君，不知有三家。”陈恒亦惧诸侯之讨，乃悉归鲁卫之侵地，北结好于晋之四卿，南行聘于吴越。复修陈桓之子政，散财输粟，以赡贫乏，国人悦服。乃渐除鲍、晏、高、国诸家，及公族子姓，而割国之大半，为己封邑。又选国中女子，长七尺以上者，纳于后房，不下百人，纵其宾客出入不禁，生男子七十余人，欲以自强其宗。齐都邑大夫宰，莫非陈氏。此是后话。\u003cbr/\u003e\u003cbr/\u003e     再说卫世子蒯瞆在戚，其子出公辄率国人拒之，大夫高柴谏不听。蒯瞆之姊，嫁于大夫孔圉，生子曰孔悝，嗣为大夫，事出公，执卫政。孔氏小臣曰浑良夫，身长而貌美，孔圉卒，良夫通于孔姬。孔姬使浑良夫往戚，问候其弟蒯瞆。蒯瞆握其手言曰：“子能使我入国为君，使子服冕乘轩，三死无与。”浑良夫归，言于孔姬。孔姬使良夫以妇人之服，往迎蒯瞆。昏夜，良夫与蒯瞆同为妇装，勇士石乞、孟黡为御，乘温车，诡称婢妾，溷入城中，匿于孔姬之室。孔姬曰：“国家之事，皆在吾儿掌握，今饮于公宫，俟其归，当以威劫之，事乃有济耳。”使石乞、孟黡、浑良夫皆被甲怀剑以俟，伏蒯瞆于台上。须臾，孔悝自朝带醉而回，孔姬召而问曰：“父母之族，孰为至亲？”悝曰：“父则伯叔，母则舅氏而已。”孔姬曰：“汝既知舅氏为母至亲，何故不纳吾弟？”孔悝曰：“废子立孙，此先君遗命，悝不敢违也。”遂起身如厕。孔姬使石乞、孟黡候于厕外，俟悝出厕，左右帮定，曰：“太子相召。”不由分说，拥之上台，来见蒯瞆。孔姬已先在侧，喝曰：“太子在此，孔悝如何不拜！”悝只得下拜。孔姬曰：“汝今日肯从舅氏否？”悝曰：“惟命。”孔姬乃杀，使蒯瞆与悝歃血定盟。孔姬留石乞、孟黡守悝于台上，而以悝命召聚家甲，使浑良夫帅之袭公宫。出公辄醉而欲寝，闻乱，使左右往召孔悝。左右曰：“为乱者，正孔悝也！”辄大惊，即时取宝器，驾轻车，出奔鲁国。群臣不愿附蒯瞆者，皆四散逃窜。\u003cbr/\u003e\u003cbr/\u003e     仲子路为孔悝家臣，时在城外，闻孔悝被劫，将入城来救。遇大夫高柴自城中出，曰：“门已闭矣！政不在子，不必与其难也。”子路曰：“由已食孔氏之禄，敢坐视乎？”遂疾趋及门，门果闭矣。守门者公孙敢谓子路曰：“君已出奔，子何入为？”子路曰：“吾恶夫食人之禄，而避其难者，是以来也。”适有人自内而出，子路乘门开，遂入城，径至台下，大呼曰：“仲由在此，孔大夫可下台矣！”孔悝不敢应。子路欲取火焚台。蒯瞆惧，使石乞、孟黡二人持戈下台，来敌子路。子路仗剑来迎。怎奈乞、黡双戟并举，攒刺子路，又砍断其冠缨。子路身负重伤，将死，曰：“礼，君子死不免冠。”乃整结其冠缨而死。孔悝奉蒯瞆即位，是为庄公。立次子疾为太子，以浑良夫为卿。\u003cbr/\u003e\u003cbr/\u003e     时孔子在卫，闻蒯瞆之乱，谓众弟子曰：“柴也其归乎！由也其死乎！”弟子问其故，孔子曰：“高柴知大义，必能自全；由好勇轻生，昧于取裁，其死必矣。”话犹未了，高柴果然奔归，师弟相见，且悲且喜。卫之使者接踵而至，见孔子曰：“寡君新立，敬慕夫子，敢献奇味。”孔子再拜而受，启视则肉醢。孔子遽命覆之。谓使者曰：“得非吾弟子仲由之肉乎？”使者惊曰：“然也。夫子何以知之？”孔子曰：“非此，卫君必不以见颁也。”遂命弟子埋其醢，痛哭曰：“某尝恐由不得其死，今果然矣！”使者辞去。未几，孔子遂得疾不起，年七十有三岁。时周敬王四十一年夏四月己丑也。史臣有赞云：\u003cbr/\u003e\u003cbr/\u003e     尼丘诞圣，阙里生德；七十升堂，四方取则。\u003cbr/\u003e\u003cbr/\u003e     行诛两观，摄相夹谷；叹凤遽衰，泣麟何促。\u003cbr/\u003e\u003cbr/\u003e     九流仰镜，万古钦躅！\u003cbr/\u003e\u003cbr/\u003e     弟子营葬于北阜之曲，冢大一顷，鸟雀不敢栖止其树。累朝封大成至圣文宣王。今改为大成至圣先师，天下俱立文庙，春秋二祭，子孙世袭为衍圣公不绝。不在话下。\u003cbr/\u003e\u003cbr/\u003e     再说卫庄公蒯瞆疑孔悝为出公辄之党，醉以酒而逐之，孔悝奔宋。庄公为府藏俱空，召浑良夫计议：“用何计策，可复得宝器？”浑良夫密奏曰：“亡君亦君之子也，何不召之？”不知庄公曾召出公否，且看下回分解。","cnt":0,"sort":6640372,"author":"(明)冯梦龙","prev":"6640371.html","next":"6640373.html","book_title":"东周列国志","updateTimeFmt":"2024-03-28 17:25:53","category":"都市小说"}