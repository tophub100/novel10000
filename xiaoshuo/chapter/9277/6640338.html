{"id":0,"code":"6640338.html","title":"第90章 曲沃城栾盈灭族且于门杞梁死战(2)","latest_chapter_name":"正文 第170章 兼六国混一舆图号始皇建立郡县","xiao_shuo_code":"9277","content":"\u003cbr/\u003e\u003cbr/\u003e    却说荀吴奉范匄将令，使将士饱食结束，专等时候。只见栾兵纷纷扰扰，俱退出外关，心知外兵已到，一声鼓响，关门大开，牟刚在前，荀吴在后，甲士步卒，一齐杀出。栾盈亦虑晋军内外夹攻，使栾鲂用铁叶车，塞外门之口，分兵守之。荀吴之兵，不能出外。范鞅兵到，栾乐见大旆，惊曰：“元帅亲至乎？”使人察之，回报曰：“小将军范鞅也。”乐曰：“不足虑矣！”乃张弓挟矢，立于车中，顾左右曰：“多带绳索，射倒者则牵之。”驰入晋军，左射右射，发无不中。其弟栾荣同在车中，谓曰：“矢可惜也！多射无名。”乐乃不射。少顷，望见一车远远而来，车中一将，韦弁练袍，形容古怪。栾荣指曰：“此人名斐豹，即杀我督将军者，可以射之。”栾乐曰：“俟近百步，汝当为我喝采！”言未毕，又一车从旁经过，栾乐认得车中乃是小将军范鞅，想道：“若射得范鞅，却不胜如斐豹？”乃驱车逐范鞅而射之。栾乐之箭，从来百发百中，偏是这一箭射个落空。范鞅回顾，见是栾乐，大骂：“反贼！死在头上，尚敢射我？”栾乐便教回车退走。他不是怕惧范鞅，因射他不着，欲回车诱他赶来，觑得亲切，好端的放箭。谁知殖绰郭最亦在军中，忌栾乐善射，惟恐其成功，一见他退走，遂大呼曰：“栾乐败矣！”御人闻呼，又错认别枝兵败了，举头四望，辔乱马逸。路上有大槐根，车轮误触之而覆，把栾乐跌将出来。恰恰的斐豹赶到，用长戟钩之，断其手肘。可怜栾乐是栾族第一个战将，今日死于槐根之侧，岂非天哉！髯翁有诗云：\u003cbr/\u003e\u003cbr/\u003e     猿臂将军射不空，偏教一矢误英雄。老天已绝栾家祀，肯许军中建大功。\u003cbr/\u003e\u003cbr/\u003e     栾荣先跳下车，不敢来救栾乐，急逃而免。殖绰郭最难回齐国，郭最奔秦，殖绰奔卫。栾盈闻栾乐之死，放声大哭，军士无不哀涕。栾鲂守不住门口，收兵保护栾盈，望南而奔。荀吴与范鞅合兵，从后追来，盈鲂同曲沃之众，抵死拒敌，大杀一场，晋兵才退。盈鲂亦身带重伤，行至南门，又遇魏舒引兵拦住。栾盈垂泪告曰：“魏伯独不忆下军共事之日乎？盈知必死，然不应死于魏伯之手也！”魏舒意中不忍，使车徒分列左右，让栾盈一路。栾盈栾鲂引着残兵，急急奔回曲沃去了。须臾，赵武军到，问魏舒曰：“栾孺子已过，何不追之？”魏舒曰：“彼如釜中之鱼，瓮中之鳖，自有庖人动手。舒念先人僚谊，诚不忍操刀也！”赵武心中恻然，亦不行追赶。范匄闻栾盈已去，知魏舒做人情，置之不言。乃谓范鞅曰：“从盈者，皆曲沃之甲，此去必还曲沃。彼爪牙已尽，汝率一军围之，不忧不下也。”荀吴亦愿同往，范匄许之。二将帅车三百乘，围栾盈于曲沃。范匄奉晋平公复回公宫，取丹书焚之，因斐豹得脱隶籍者二十余家。范匄遂收斐豹为牙将。\u003cbr/\u003e\u003cbr/\u003e     话分两头。却说齐庄公自打发栾盈转身，便大选车徒，以王孙挥为大将，申鲜虞副之，州绰邢蒯为先锋，晏氂为合后，贾举邴师等随身扈驾，择吉出师。先侵卫地，卫人儆守，不敢出战。齐兵也不攻城，遂望帝丘而北，直犯晋界，围朝歌，三日取之。庄公登朝阳山犒军。遂分军为二队：王孙挥同诸将为前队，从左取路孟门隘；庄公自率“龙”“虎”二爵为后队，从右取路共山；俱于太行山取齐。一路杀掠，自不必说。邢蒯露宿共山之下，为毒蛇所螫，腹肿而死。庄公甚惜之。不一日，两军俱至太行，庄公登山以望二绛，正议袭绛之事。闻栾盈败走曲沃，晋侯悉起大军将至，庄公曰：“吾志不遂矣！”遂观兵于少水而还。守邯郸大夫赵胜，起本邑之兵追之。庄公只道大军来到，前队又已先发，仓皇奔走，只留晏牦断后，牦兵败，被赵胜斩之。\u003cbr/\u003e\u003cbr/\u003e     范鞅荀吴，围曲沃月余。盈等屡战不胜，城中死者过半，力尽不能守，城遂破。胥午伏剑而死。栾盈栾荣俱被执。盈曰：“吾悔不用辛俞之言，乃至于此！”荀吴欲囚栾盈，解至绛城。范鞅曰：“主公优柔不断，万一乞哀而免之，是纵仇也。”乃夜使人缢杀之，并杀栾荣，尽诛灭栾氏之族。惟栾鲂缒城而遁，出奔宋国去了。鞅等班师回奏，平公命以栾氏之事，播告于诸侯。诸侯多遣人来称贺。史臣有赞云：\u003cbr/\u003e\u003cbr/\u003e     宾傅桓叔，枝佐文君，传盾及书，世为国桢。黡一汰侈，遂坠厥勋；盈虽好士，适殒其身。保家有道，以诫子孙。\u003cbr/\u003e\u003cbr/\u003e     于是范匄告老，赵武代之为政。不在话下。\u003cbr/\u003e\u003cbr/\u003e     再说齐庄公以伐晋未竟其功，雄心不死，还至齐境，不肯入，曰：“平阴之役，莒人欲自其乡袭齐，此仇亦不可不报也！”乃留屯于境上，大蒐车乘。州绰贾举等，各赐坚车五乘，名为“五乘之宾”。贾举称临淄人华周杞梁之勇，庄公即使人召之。周梁二人来见，庄公赐以一车，使之同乘，随军立功。华周退而不食，谓杞梁曰：“君之立‘五乘之宾’，以勇故也。君之召我二人，亦以勇故也。彼一人而五乘，我二人而一乘，此非用我，乃辱我耳！盍辞之他往乎？”杞梁曰：“梁家有老母，当禀命而行之。”杞梁归告其母。母曰：“汝生而无义，死而无名，虽在‘五乘之宾’，人孰不笑汝！汝勉之，君命不可逃也。”杞梁以母之语述于华周。华周曰：“妇人不忘君命，吾敢忘乎？”遂与杞梁共车，侍于庄公。\u003cbr/\u003e\u003cbr/\u003e     庄公休兵数日，传令留王孙挥统大军屯扎境上，单用“五乘之宾”及选锐三千，衔枚卧鼓，往袭莒国。华周杞梁自请为前队。庄公问曰：“汝用甲乘几何？”华周杞梁曰：“臣等二人，只身谒君，亦愿只身前往。君所赐一车，已足吾乘矣。”庄公欲试其勇，笑而许之。华周杞梁约更番为御，临行曰：“更得一人为戎右，可当一队矣。”有小卒挺身出曰：“小人愿随二位将军一行，不知肯提挈否？”华周曰：“汝何姓名？”小卒对曰：“某乃本国人隰侯重也。慕二位将军之义勇，是以乐从。”三人遂同一乘，建一旗一鼓，风驰而去。先到莒郊，露宿一夜。次早，莒黎比公知齐师将到，亲率甲士三百人巡郊，遇华周杞梁之车，方欲盘问。周梁瞋目大呼曰：“我二人，乃齐将也，谁敢与我决斗？”黎比公吃了一惊，察其单车无继，使甲士重重围之。周梁谓隰侯重曰：“汝为我击鼓勿休！”乃各挺长戟，跳下车来，左右冲突，遇者辄死，三百甲士，被杀伤了一半。黎比公曰：“寡人已知二将军之勇矣！不须死战，愿分莒国与将军共之！”周梁同声对曰：“去国归敌，非忠也；受命而弃之，非信也。深入多杀者，为将之事，若莒国之利，非臣所知！”言毕，奋戟复战。黎比公不能挡，大败而走。\u003cbr/\u003e\u003cbr/\u003e     齐庄公大队已到，闻知二将独战得胜，使人召之还，曰：“寡人已知二将军之勇矣！不必更战，愿分齐国，与将军共之！”周梁同声对曰：“君立‘五乘之宾’，而吾不与焉，是少吾勇也。又以利啖我，是污吾行也。深入多杀者，为将之事，若齐国之利，非臣所知！”乃揖去使者，弃车步行，直逼且于门。黎比公令人于狭道掘沟炙炭，炭火腾焰，不能进步。隰侯重曰：“吾闻古之士，能立名于后世者，惟捐生也。吾能使子踰沟。”乃仗楯自伏于炭上，令二子乘之而进。华周杞梁既逾沟，回顾隰侯重，已焦灼矣。乃向之而号。杞梁收泪，华周哭犹未止。杞梁曰：“汝畏死耶？何哭之久也？”华周曰：“我岂怕死者哉？此人之勇，与我同也，乃能先我而死，是以哀之！”黎比公见二将已越火沟，急召善射者百人，伏于门之左右，俟其近，即攒射之。华周杞梁直前夺门，百矢俱发，二将冒矢突战，复杀二十七人。守城军士，环立城上，皆注矢下射。杞梁重伤先死。华周身中数十箭，力尽被执，气犹未绝，黎比公载归城中。有诗为证：\u003cbr/\u003e\u003cbr/\u003e     争羡赳赳五乘宾，形如熊虎力千钧。谁知陷阵捐躯者，却是单车殉义人！\u003cbr/\u003e\u003cbr/\u003e     却说齐庄公得使者回信，知周梁有必死之心，遂引大队前进。至且于门，闻三人俱已战死，大怒，便欲攻城。黎比公遣使至齐军中谢曰：“寡君徒见单车，不知为大国所遣，是以误犯。且大国死者三人，敝邑被杀者已百余人矣。彼自求死，非敝邑敢于加兵也。寡君畏君之威，特命下臣百拜谢罪，愿岁岁朝齐，不敢有贰。”庄公怒气方盛，不准行成。黎比公复遣使相求，欲送还华周，并归杞梁之尸，且以金帛犒军。庄公犹未许。忽传王孙挥有急报至，言：“晋侯与宋、鲁、卫、郑各国之君，会于夷仪，谋伐齐国。请主公作速班师。”庄公得此急信，乃许莒成。莒黎比公大出金帛为献，以温车载华周，以辇载杞梁之尸，送归齐军。惟隰侯重尸在炭中，已化为灰烬，不能收拾。\u003cbr/\u003e\u003cbr/\u003e     庄公即日班师，命将杞梁殡于齐郊之外。庄公方入郊，适遇杞梁之妻孟姜，来迎夫尸。庄公停车，使人吊之。孟姜对使者再拜曰：“梁若有罪，敢辱君吊？若其无罪，犹有先人之敝庐在。郊非吊所，下妾敢辞！”庄公大惭曰：“寡人之过也！”乃为位于杞梁之家而吊焉。孟姜奉夫棺，将窆于城外。乃露宿三日，抚棺大恸，涕泪俱尽，继之以血。齐城忽然崩陷数尺，由哀恸迫切，精诚之所感也。后世传秦人范杞梁差筑长城而死，其妻孟姜女送寒衣至城下，闻夫死痛哭，城为之崩。盖即齐将杞梁之事，而误传之耳。华周归齐，伤重，未几亦死。其妻哀恸，倍于常人。按《孟子》称：“华周杞梁之妻，善哭其夫而变国俗。”正谓此也，史臣有诗云：\u003cbr/\u003e\u003cbr/\u003e     忠勇千秋想杞梁，颓城悲恸亦非常。至今齐国成风俗，嫠妇哀哀学孟姜。\u003cbr/\u003e\u003cbr/\u003e     按此乃周灵王二十二年之事。是年大水，谷水与洛水斗，黄河俱泛滥，平地水深尺余。晋侯伐齐之议遂中止。\u003cbr/\u003e\u003cbr/\u003e     却说齐右卿崔杼恶庄公之淫乱，巴不得晋师来伐，欲行大事，已与左卿庆封商议事成之日，平分齐国，及闻水阻，心中郁郁。庄公有近侍贾竖，尝以小事，受鞭一百，崔杼知其衔怨，乃以重赂结之，凡庄公一动一息，俱令相报。毕竟崔杼做出甚事来，再看下回分解。","cnt":0,"sort":6640338,"author":"(明)冯梦龙","prev":"6640337.html","next":"6640339.html","book_title":"东周列国志","updateTimeFmt":"2024-03-28 17:25:53","category":"都市小说"}