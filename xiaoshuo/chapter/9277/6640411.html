{"id":0,"code":"6640411.html","title":"第163章 华阴道信陵败蒙骜胡卢河庞煖斩剧辛(2)","latest_chapter_name":"正文 第170章 兼六国混一舆图号始皇建立郡县","xiao_shuo_code":"9277","content":"\u003cbr/\u003e\u003cbr/\u003e    却说魏王因晋鄙宾客布散流言，固已心疑。及秦使捧国书来，欲与魏息兵修好，叩其来意，都是敬慕信陵之语，又接得太子增家信，心中愈加疑惑。使者再将书币，送信陵府中，故意泄漏其语，使魏王闻之。却说信陵君闻秦使讲和，谓宾客曰：“秦非有兵戎之事，何求于魏？此必有计！”言未毕，阍人报秦使者在门，言：“秦王亦有书奉贺。”信陵君曰：“人臣义无私交，秦王之书币，无忌不敢受。”使者再三致秦王之意，信陵君亦再三却之。恰好魏王遣使来到，要取秦王书来看。信陵君曰：“魏王既知有书，若说吾不受，必不肯信。”遂命驾车将秦王书币，原封不动，送上魏王，言：“臣已再三辞之，不敢启封。今蒙王取览，只得呈上，但凭裁处！”魏王曰：“书中必有情节，不启不明。”乃发书观之，略曰：\u003cbr/\u003e\u003cbr/\u003e     公子威名，播于天下，天下侯王，莫不倾心于公子者。指日当正位南面，为诸侯领袖；但不知魏王让位当在何日？引领望之！不腆之赋，预布贺忱，惟公子勿罪！\u003cbr/\u003e\u003cbr/\u003e     魏王览毕，付与信陵君观看。信陵君奏曰：“秦人多诈，此书乃离间我君臣，臣所以不受者，正虑书中不知何语，恐堕其术中耳。”魏王曰：“公子既无此心，便可于寡人面前，作书复之。”即命左右取纸笔，付信陵君作回书。略云：\u003cbr/\u003e\u003cbr/\u003e     无忌受寡君不世之恩，糜首莫酬，南面之语，非所以训人臣也。蒙君辱贶，昧死以辞！\u003cbr/\u003e\u003cbr/\u003e     书付秦使，并金币带回。魏王亦遣使谢秦，并言：“寡君年老，欲请太子增回国。”秦王许之。太子增既回魏，复言信陵不可专任。信陵君虽则于心无愧，度王心中芥蒂，终未释然，遂托病不朝，将相印兵符，俱缴还魏王，与宾客为长夜之饮，多近妇女，日夜为乐，惟恐不及。史臣有诗云：\u003cbr/\u003e\u003cbr/\u003e     侠气凌今古，威名动鬼神；一身全赵魏，百战却嬴秦。\u003cbr/\u003e\u003cbr/\u003e     镇国同坚础，危词似吠狺；英雄无用处，酒色了残春。\u003cbr/\u003e\u003cbr/\u003e     再说秦庄襄王在位三年，得疾，丞相吕不韦入问疾。因使内侍以缄书密致王后，追述往日之誓。后旧情未断，遂召不韦与之私通。不韦以医药进王，王病一月而薨。不韦扶太子政即位，此时年仅一十三岁。尊庄襄后为太后，封其母弟成峤为长安君，国事皆决于不韦，比于太公，号为尚父。不韦父死，四方诸侯宾客，吊者如市，车马填塞道路，视秦王之丧，愈加众盛。正是“权倾中外，威振诸侯”。不在话下。\u003cbr/\u003e\u003cbr/\u003e     秦王政元年，吕不韦知信陵君退废，始复议用兵。使大将蒙骜，同张唐伐赵，攻下晋阳。三年，再遣蒙骜同王龁攻韩，韩使公孙婴拒之。王龁曰：“吾一败于赵，再败于魏，蒙秦王赦而不诛，此行当以死报！”遂帅其私属千人，直犯韩营，龁力战而死。韩兵乱，蒙骜乘之，大败韩师，杀公孙婴，取韩十二城以归。自信陵君废，而赵魏之好亦绝。赵孝成王使廉颇伐魏，围繁阳，未克，而孝成王薨。太子偃嗣立，是为悼襄王。时廉颇已克繁阳，乘胜进取。而大夫郭开，素以谄佞为廉颇所嫉，常因侍宴面叱之。郭开衔怨在心，谮于悼襄王，言：“廉颇已老，不任事，伐魏久而无功。”乃使武襄君乐乘，往代廉颇。廉颇怒曰：“吾自事惠文王为将，于今四十馀年，未有挫失，乐乘何人，而能代我？”遂勒兵攻乘，乘惧走归国。廉颇遂奔魏，魏王虽尊为客将，疑而不用。廉颇由是遂居大梁。\u003cbr/\u003e\u003cbr/\u003e     秦王政四年，十月，蝗虫从东方来，蔽天，禾稼不收，疫病大作。吕不韦与宾客议令百姓纳粟千石，拜爵一级。后世纳粟之例，自此而起。是年，魏信陵君伤于酒色，得疾而亡。冯谖哭泣过哀，亦死，宾客自刭从死者百馀人。足见信陵君之能得士矣！明年，魏安釐王亦薨，太子增嗣立，是为景湣王。\u003cbr/\u003e\u003cbr/\u003e     秦知魏新丧君，又信陵君已死，思报败绩之仇，遣大将蒙骜攻魏，拔酸枣等二十城，置东郡。未几，又拔朝歌，又攻下濮阳。卫元君乃魏王之婿，东走野王，阻山而居。景湣王叹曰：“使信陵君尚在，当不令秦兵纵横至此也！”于是遣使与赵通好。赵悼襄王亦患秦侵伐无已，方欲使人往纠列国，重寻信陵平原二君“合从”之约。忽边吏报道：“今有燕国，拜剧辛为大将，领兵十万，来犯北界。”那剧辛原是赵人，先在赵时，原与庞煖有交。后来庞煖仕赵，剧辛投奔燕昭王，昭王用为蓟郡守。及燕王喜被赵将廉颇围困都城，赖将渠讲和而罢，深以为耻。将渠相燕，原出于赵人所命，非燕王之意，虽则助信陵君战秦有功，到底君臣之间，未能十分相信。将渠为相岁余，即托病归其印绶。燕王乃召剧辛于蓟，用为相国，共图报赵之事，奈心惮廉颇，不敢动掸。今日廉颇奔魏，庞煖为将，剧辛意颇轻之，乃迎合燕王之意，奏曰：“庞煖庸才，非廉颇之比。况秦兵已拔晋阳，赵人疲敝，乘衅攻之，栗腹之耻可雪也。”燕王大悦曰：“寡人正有此意，相国能为寡人一行乎？”剧辛曰：“臣熟知地利，若蒙见委，定当生擒庞煖，献于大王之前。”燕王大悦，遂使剧辛将兵十万伐赵。赵王闻报，即召庞煖计议。煖曰：“剧辛自恃宿将，必有轻敌之心。今李牧见守代郡，使引军南行，从庆都一路来，以断其后，臣以一军迎战，彼腹背受敌，可成擒矣。”赵王从计而行。\u003cbr/\u003e\u003cbr/\u003e     却说剧辛渡易水，取路中山，直犯常山地界，兵势甚锐。庞煖帅大军屯于东垣，深沟高垒，以待其来。剧辛曰：“我军深入，若彼坚壁不战，成功无日矣。”问帐下：“谁敢挑战？”骁将栗元，乃栗腹之子，欲报父仇，欣然愿往。剧辛曰：“更得一人帮助方可。”末将武阳靖请行。剧辛给锐卒万人，使犯赵师。庞煖使乐乘乐闲，张两翼以待，而亲率军迎战。两下交锋，约二十余合，一声炮响，两翼并进，俱用强弓劲弩，乱射燕军。武阳靖中箭而亡，栗元不能抵当，回车便走。庞煖同二将从后掩杀，一万锐卒，折去三千有余。剧辛大怒，急催大军亲自接应。庞煖已自还营去了。剧辛攻垒不能入，乃使人下书，约明日于阵前，单车相见。庞煖允之，两下各自准备。\u003cbr/\u003e\u003cbr/\u003e     至次日，彼此列成阵势，吩咐：“不许施放冷箭。”庞煖先乘单车立于阵前，请剧将军会面。剧辛亦乘单车而出。庞煖在车中欠身曰：“且喜将军齿发无恙。”剧辛曰：“忆昔别君去赵，不觉距今已四十余年，某已衰老，君亦苍颜。人生如白驹过隙，信然也。”庞煖曰：“将军向以昭王礼士，弃赵奔燕，一时豪杰景附，如云之从龙，风之从虎。今金台草没，无终墓木已拱，苏代邹衍，相继去世，昌国君亦归吾国，燕之气运，亦可知矣！老将军年逾七十，孤立于衰王之庭，犹贪恋兵权，持凶器而行危事，欲何为乎？”剧辛曰：“某受燕王三世厚恩，粉骨难报，趁吾余年，欲为国家雪栗腹之耻！”庞煖曰：“栗腹无故攻吾鄗邑，自取丧败，此乃燕之犯赵，非赵之犯燕也。”两下在军前反覆酬答。庞煖忽大呼曰：“有人得剧辛之首者，赏三百金！”剧辛曰：“足下何轻吾太甚？吾岂不能取君之首耶？”庞煖曰：“君命在身，各尽其力可耳！”剧辛大怒，把令旗一麾，栗元便引军杀出。这里乐乘乐闲，双车接战，燕军渐失便宜。剧辛驱军大进，庞煖亦以大军迎之。两下混杀一场，燕军比赵损折更多，天晚各鸣金收兵。剧辛回营，闷闷不悦。欲待回军，又在燕王面前夸了大口；欲待不回，又难取胜，正自踌躇。忽有守营军士报道：“赵国遣人下书，见在辕门之外，未敢擅投。”剧辛命取书到，其书再三缄封甚固。发而观之，略曰：\u003cbr/\u003e\u003cbr/\u003e     代州守李牧，引军袭督亢，截君之后。君宜速归，不然无及。某以昔日交情，不敢不告！\u003cbr/\u003e\u003cbr/\u003e     剧辛曰：“庞煖欲摇动我军心耳！纵使李牧兵至，吾何惧哉！”命以书还其使人，来日再决死敌。赵使者已去，栗元进曰：“庞煖之言，不可不信。万一李牧果引军袭吾之后，腹背受敌，何以处之？”剧辛笑曰：“吾亦虑及于此。适才所言，稳住军心；汝今密传军令，虚扎营寨，连夜撤回，吾亲自断后，以拒追兵。”栗元领计去了。谁知庞煖探听燕营虚设，同乐乘乐闲，分三路追来。剧辛且战且走，行至龙泉河，探子报道：“前面旌旗塞路，闻说是代郡军马。”剧辛大惊曰：“庞煖果不欺我！”遂不敢北进，引兵东行，欲取阜城，一路奔往辽阳。庞煖追及，大战于胡卢河。剧辛兵败，叹曰：“吾何面目为赵囚乎？”自刎而亡。此燕王喜十三年，秦王政之五年也。髯翁有诗叹云：\u003cbr/\u003e\u003cbr/\u003e     金台应聘气昂昂，共翼昭王复旧疆。\u003cbr/\u003e\u003cbr/\u003e     昌国功名今在否？独将白首送沙场！\u003cbr/\u003e\u003cbr/\u003e     栗元被乐闲擒而斩之。获首二万余，余俱奔溃，或降，赵兵大胜。庞煖约会李牧，一齐征进，取武遂方城之地。燕王亲诣将渠之门，求其为使，伏罪乞和。庞煖看将渠面情，班师奏凯而回，李牧仍守代郡去讫。赵悼襄王郊迎庞煖，劳之曰：“将军武勇若此，廉蔺犹在赵也！”庞煖曰：“燕人已服，宜及此时‘合从’列国，并力图秦，方保无虞。”不知“合从”事如何，且看下回分解。","cnt":0,"sort":6640411,"author":"(明)冯梦龙","prev":"6640410.html","next":"6640412.html","book_title":"东周列国志","updateTimeFmt":"2024-03-28 17:25:53","category":"都市小说"}