{"id":0,"code":"6633339.html","title":"第22章 八卦拳先后天八卦合一图解","latest_chapter_name":"正文 第25章 八卦拳神化之功借天地之气候形式法","xiao_shuo_code":"9263","content":"\u003cbr/\u003e\u003cbr/\u003e    起点练法，仍照前者法则习之，但预知先后天合一之理，内外卦归于一之式。二者判别，且能使先天为后天之体，后天为先天之用。无先天则后天无根本，无后天则先天不成全。其理虽有先天为之本，然无外式之形，只能行无然自然之道，不能习之以全体也。若使之先天健全，即借后天有形式之身，以行有为变化之道，则能补全先天之气也。但拳术未习熟时，似乎有分顺伸逆缩，判而为二之意。其实是先天后天气力不符，故有分而为二之理。且以拳术之理，分而言之为先天后天，合而言之，则为浑然一气。今以先天而言则为拳中无形之劲，谓之性。性即身中无形之八卦也，亦谓之先天。以后天而言，自有身形阴阳开合伸缩，生出四象。四象者，各有阴阳谓之情。情者，手足身体旋转动作，即成有形之八卦也(拳之八式)，谓之后天。此是先后天分言，谓之开也。合而言之，人心即天理，天理即人心。意者心之所发，身体四稍是意之所指挥也，则拳中之气，身体手足听其指挥，循着次序渐渐习去，自始至终无有乖戾之气，则能尽性矣。尽其性则能复其未发意之初心，但拳术初练时，四体之作用不能尽合于力，力不能尽合于气，气不能尽合于意，似乎拳中伸缩有二式之别，若得其所以然，练习先后合一之理，惟其三害且莫犯，谨守九要而不失，则四体身形随意指挥，故能上下相连，手足相顾，内外如一，浑然天理，此时是先后天八卦合一之体也。","cnt":0,"sort":6633339,"author":"孙禄堂","prev":"6633338.html","next":"6633340.html","book_title":"八卦拳学","updateTimeFmt":"2024-03-28 17:25:49","category":"都市小说"}