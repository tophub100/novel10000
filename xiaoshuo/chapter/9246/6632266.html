{"id":0,"code":"6632266.html","title":"第4章","latest_chapter_name":"正文 第8章","xiao_shuo_code":"9246","content":"\u003cbr/\u003e\u003cbr/\u003e    药草喻品第五\u003cbr/\u003e\u003cbr/\u003e     尔时，世尊告摩诃迦叶及诸大弟子：“善哉！善哉！迦叶，善说如来真实功德。诚如所言，如来复有无量无边阿僧祇功德，汝等若于无量亿劫说不能尽。迦叶当知，如来是诸法之王，若有所说，皆不虚也！于一切法以智方便而演说之，其所说法皆悉到于一切智地。如来观知一切诸法之所归趣，亦知一切众生深心所行，通达无碍。又于诸法究尽明了，示诸众生一切智慧。\u003cbr/\u003e\u003cbr/\u003e     “迦叶，譬如三千大千世界，山川溪谷土地，所生卉木丛林，及诸药草，种类若干，名色各异。密云弥布遍覆三千大千世界，一时等澍，其泽普洽。卉木丛林及诸药草，小根小茎小枝小叶，中根中茎中枝中叶，大根大茎大枝大叶，诸树大小，随上中下各有所受。一云所雨，称其种性而得生长华果敷实。虽一地所生，一雨所润，而诸草木各有差别。迦叶当知，如来亦复如是，出现于世如大云起；以大音声普遍世界天、人、阿修罗，如彼大云遍覆三千大千国土，于大众中而唱是言：‘我是如来、应供、正遍知、明行足、善逝、世间解、无上士、调御丈夫、天人师、佛世尊，未度者令度，未解者令解，未安者令安，未涅槃者令得涅槃。今世后世如实知之，我是一切知者、一切见者、知道者、开道者、说道者。汝等天、人、阿修罗众，皆应到此，为听法故。’尔时，无数千万亿种众生，来至佛所而听法。如来于时，观是众生诸根利钝、精进懈怠，随其所堪而为说法种种无量，皆令欢喜快得善利。是诸众生闻是法已，现世安隐，后生善处，以道受乐，亦得闻法；既闻法已，离诸障碍，于诸法中任力所能渐得入道。如彼大云，雨于一切卉木丛林及诸药草，如其种性具足蒙润各得生长。如来说法，一相一味，所谓解脱相、离相、灭相，究竟至于一切种智。其有众生闻如来法，若持读诵，如说修行，所得功德不自觉知。所以者何？唯有如来知此众生种相体性，念何事，思何事，修何事，云何念，云何思，云何修，以何法念，以何法思，以何法修，以何法得何法。众生住于种种之地，唯有如来如实见之，明了无碍。如彼卉木丛林诸药草等，而不自知上中下性。如来知是一相一味之法，所谓解脱相、离相、灭相、究竟涅槃常寂灭相，终归于空。佛知是已，观众生心欲而将护之，是故不即为说一切种智。\u003cbr/\u003e\u003cbr/\u003e     “汝等迦叶，甚为希有，能知如来随宜说法，能信能受。所以者何？诸佛世尊随宜说法难解难知。”\u003cbr/\u003e\u003cbr/\u003e     尔时，世尊欲重宣此义，而说偈言：\u003cbr/\u003e\u003cbr/\u003e     “破有法王，出现世间，\u003cbr/\u003e\u003cbr/\u003e     随众生欲，种种说法。\u003cbr/\u003e\u003cbr/\u003e     如来尊重，智慧深远，\u003cbr/\u003e\u003cbr/\u003e     久默斯要，不务速说。\u003cbr/\u003e\u003cbr/\u003e     有智若闻，则能信解，\u003cbr/\u003e\u003cbr/\u003e     无智疑悔，则为永失。\u003cbr/\u003e\u003cbr/\u003e     是故迦叶，随力为说，\u003cbr/\u003e\u003cbr/\u003e     以种种缘，令得正见。\u003cbr/\u003e\u003cbr/\u003e     “迦叶当知，譬如大云，\u003cbr/\u003e\u003cbr/\u003e     起于世间，遍覆一切，\u003cbr/\u003e\u003cbr/\u003e     慧云含润，电光晃曜，\u003cbr/\u003e\u003cbr/\u003e     雷声远震，令众悦豫，\u003cbr/\u003e\u003cbr/\u003e     日光掩蔽，地上清凉，\u003cbr/\u003e\u003cbr/\u003e     叆叇垂布，如可承揽。\u003cbr/\u003e\u003cbr/\u003e     其雨普等，四方俱下，\u003cbr/\u003e\u003cbr/\u003e     流澍无量，率土充洽，\u003cbr/\u003e\u003cbr/\u003e     山川险谷，幽邃所生，\u003cbr/\u003e\u003cbr/\u003e     卉木药草，大小诸树，\u003cbr/\u003e\u003cbr/\u003e     百谷苗稼，甘蔗蒲萄，\u003cbr/\u003e\u003cbr/\u003e     雨之所润，无不丰足，\u003cbr/\u003e\u003cbr/\u003e     干地普洽，药木并茂。\u003cbr/\u003e\u003cbr/\u003e     其云所出，一味之水，\u003cbr/\u003e\u003cbr/\u003e     草木丛林，随分受润，\u003cbr/\u003e\u003cbr/\u003e     一切诸树，上中下等，\u003cbr/\u003e\u003cbr/\u003e     称其大小，各得生长，\u003cbr/\u003e\u003cbr/\u003e     根茎枝叶，华果光色。\u003cbr/\u003e\u003cbr/\u003e     一雨所及，皆得鲜泽，\u003cbr/\u003e\u003cbr/\u003e     如其体相，性分大小，\u003cbr/\u003e\u003cbr/\u003e     所润是一，而各滋茂。\u003cbr/\u003e\u003cbr/\u003e     佛亦如是，出现于世，\u003cbr/\u003e\u003cbr/\u003e     譬如大云，普覆一切。\u003cbr/\u003e\u003cbr/\u003e     既出于世，为诸众生，\u003cbr/\u003e\u003cbr/\u003e     分别演说，诸法之实。\u003cbr/\u003e\u003cbr/\u003e     “大圣世尊，于诸天人，\u003cbr/\u003e\u003cbr/\u003e     一切众中，而宣是言：\u003cbr/\u003e\u003cbr/\u003e     我为如来，两足之尊，\u003cbr/\u003e\u003cbr/\u003e     出于世间，犹如大云，\u003cbr/\u003e\u003cbr/\u003e     充润一切，枯槁众生，\u003cbr/\u003e\u003cbr/\u003e     皆令离苦，得安隐乐，\u003cbr/\u003e\u003cbr/\u003e     世间之乐，及涅槃乐。\u003cbr/\u003e\u003cbr/\u003e     诸天人众，一心善听，\u003cbr/\u003e\u003cbr/\u003e     皆应到此，觐无上尊。\u003cbr/\u003e\u003cbr/\u003e     我为世尊，无能及者，\u003cbr/\u003e\u003cbr/\u003e     安隐众生，故现于世，\u003cbr/\u003e\u003cbr/\u003e     为大众说，甘露净法。\u003cbr/\u003e\u003cbr/\u003e     其法一味，解脱涅槃，\u003cbr/\u003e\u003cbr/\u003e     以一妙音，演畅斯义，\u003cbr/\u003e\u003cbr/\u003e     常为大乘，而作因缘。\u003cbr/\u003e\u003cbr/\u003e     我观一切，普皆平等，\u003cbr/\u003e\u003cbr/\u003e     无有彼此，爱憎之心。\u003cbr/\u003e\u003cbr/\u003e     我无贪著，亦无限碍，\u003cbr/\u003e\u003cbr/\u003e     恒为一切，平等说法，\u003cbr/\u003e\u003cbr/\u003e     如为一人，众多亦然。\u003cbr/\u003e\u003cbr/\u003e     常演说法，曾无他事，\u003cbr/\u003e\u003cbr/\u003e     去来坐立，终不疲厌，\u003cbr/\u003e\u003cbr/\u003e     充足世间，如雨普润。\u003cbr/\u003e\u003cbr/\u003e     贵贱上下，持戒毁戒，\u003cbr/\u003e\u003cbr/\u003e     威仪具足，及不具足，\u003cbr/\u003e\u003cbr/\u003e     正见邪见，利根钝根，\u003cbr/\u003e\u003cbr/\u003e     等雨法雨，而无懈倦。\u003cbr/\u003e\u003cbr/\u003e     “一切众生，闻我法者，\u003cbr/\u003e\u003cbr/\u003e     随力所受，住于诸地。\u003cbr/\u003e\u003cbr/\u003e     或处人天，转轮圣王，\u003cbr/\u003e\u003cbr/\u003e     释梵诸王，是小药草。\u003cbr/\u003e\u003cbr/\u003e     知无漏法，能得涅槃，\u003cbr/\u003e\u003cbr/\u003e     起六神通，及得三明，\u003cbr/\u003e\u003cbr/\u003e     独处山林，常行禅定，\u003cbr/\u003e\u003cbr/\u003e     得缘觉证，是中药草。\u003cbr/\u003e\u003cbr/\u003e     求世尊处，我当作佛，\u003cbr/\u003e\u003cbr/\u003e     行精进定，是上药草。\u003cbr/\u003e\u003cbr/\u003e     又诸佛子，专心佛道，\u003cbr/\u003e\u003cbr/\u003e     常行慈悲，自知作佛，\u003cbr/\u003e\u003cbr/\u003e     决定无疑，是名小树。\u003cbr/\u003e\u003cbr/\u003e     安住神通，转不退轮，\u003cbr/\u003e\u003cbr/\u003e     度无量亿，百千众生。\u003cbr/\u003e\u003cbr/\u003e     如是菩萨，名为大树。\u003cbr/\u003e\u003cbr/\u003e     佛平等说，如一味雨，\u003cbr/\u003e\u003cbr/\u003e     随众生性，所受不同，\u003cbr/\u003e\u003cbr/\u003e     如彼草木，所禀各异。\u003cbr/\u003e\u003cbr/\u003e     佛以此喻，方便开示，\u003cbr/\u003e\u003cbr/\u003e     种种言辞，演说一法，\u003cbr/\u003e\u003cbr/\u003e     于佛智慧，如海一渧。\u003cbr/\u003e\u003cbr/\u003e     我雨法雨，充满世间，\u003cbr/\u003e\u003cbr/\u003e     一味之法，随力修行，\u003cbr/\u003e\u003cbr/\u003e     如彼丛林，药草诸树，\u003cbr/\u003e\u003cbr/\u003e     随其大小，渐增茂好。\u003cbr/\u003e\u003cbr/\u003e     诸佛之法，常以一味，\u003cbr/\u003e\u003cbr/\u003e     令诸世间，普得具足，\u003cbr/\u003e\u003cbr/\u003e     渐次修行，皆得道果。\u003cbr/\u003e\u003cbr/\u003e     声闻缘觉，处于山林，\u003cbr/\u003e\u003cbr/\u003e     住最后身，闻法得果，\u003cbr/\u003e\u003cbr/\u003e     是名药草，各得增长。\u003cbr/\u003e\u003cbr/\u003e     若诸菩萨，智慧坚固，\u003cbr/\u003e\u003cbr/\u003e     了达三界，求最上乘，\u003cbr/\u003e\u003cbr/\u003e     是名小树，而得增长。\u003cbr/\u003e\u003cbr/\u003e     复有住禅，得神通力，\u003cbr/\u003e\u003cbr/\u003e     闻诸法空，心大欢喜，\u003cbr/\u003e\u003cbr/\u003e     放无数光，度诸众生，\u003cbr/\u003e\u003cbr/\u003e     是名大树，而得增长。\u003cbr/\u003e\u003cbr/\u003e     “如是迦叶，佛所说法，\u003cbr/\u003e\u003cbr/\u003e     譬如大云，以一味雨，\u003cbr/\u003e\u003cbr/\u003e     润于人华，各得成实。\u003cbr/\u003e\u003cbr/\u003e     迦叶当知，以诸因缘，\u003cbr/\u003e\u003cbr/\u003e     种种譬喻，开示佛道，\u003cbr/\u003e\u003cbr/\u003e     是我方便，诸佛亦然。\u003cbr/\u003e\u003cbr/\u003e     今为汝等，说最实事，\u003cbr/\u003e\u003cbr/\u003e     诸声闻众，皆非灭度。\u003cbr/\u003e\u003cbr/\u003e     汝等所行，是菩萨道，\u003cbr/\u003e\u003cbr/\u003e     渐渐修学，悉当成佛。”\u003cbr/\u003e\u003cbr/\u003e     授记品第六\u003cbr/\u003e\u003cbr/\u003e     尔时，世尊说是偈已，告诸大众唱如是言：“我此弟子摩诃迦叶，于未来世当得奉觐三百万亿诸佛世尊，供养恭敬，尊重赞叹，广宣诸佛无量大法，于最后身得成为佛，名曰光明如来、应供、正遍知、明行足、善逝、世间解、无上士、调御丈夫、天人师、佛世尊。国名光德，劫名大庄严。佛寿十二小劫，正法住世二十小劫，像法亦住二十小劫。国界严饰，无诸秽恶、瓦砾、荆棘、便利不净。其土平正，无有高下、坑坎、堆阜，琉璃为地，宝树行列，黄金为绳以界道侧，散诸宝华周遍清净。其国菩萨无量千亿，诸声闻众亦复无数，无有魔事。虽有魔及魔民，皆护佛法。”\u003cbr/\u003e\u003cbr/\u003e     尔时，世尊欲重宣此义，而说偈言：\u003cbr/\u003e\u003cbr/\u003e     “告诸比丘，我以佛眼，\u003cbr/\u003e\u003cbr/\u003e     见是迦叶，于未来世，\u003cbr/\u003e\u003cbr/\u003e     过无数劫，当得作佛。\u003cbr/\u003e\u003cbr/\u003e     而于来世，供养奉觐，\u003cbr/\u003e\u003cbr/\u003e     三百万亿，诸佛世尊，\u003cbr/\u003e\u003cbr/\u003e     为佛智慧，净修梵行。\u003cbr/\u003e\u003cbr/\u003e     供养最上，二足尊已，\u003cbr/\u003e\u003cbr/\u003e     修习一切，无上之慧，\u003cbr/\u003e\u003cbr/\u003e     于最后身，得成为佛。\u003cbr/\u003e\u003cbr/\u003e     其土清净，琉璃为地，\u003cbr/\u003e\u003cbr/\u003e     多诸宝树，行列道侧，\u003cbr/\u003e\u003cbr/\u003e     金绳界道，见者欢喜。\u003cbr/\u003e\u003cbr/\u003e     常出好香，散众名华，\u003cbr/\u003e\u003cbr/\u003e     种种奇妙，以为庄严，\u003cbr/\u003e\u003cbr/\u003e     其地平正，无有丘坑。\u003cbr/\u003e\u003cbr/\u003e     诸菩萨众，不可称计，\u003cbr/\u003e\u003cbr/\u003e     其心调柔，逮大神通，\u003cbr/\u003e\u003cbr/\u003e     奉持诸佛，大乘经典。\u003cbr/\u003e\u003cbr/\u003e     诸声闻众，无漏后身，\u003cbr/\u003e\u003cbr/\u003e     法王之子，亦不可计，\u003cbr/\u003e\u003cbr/\u003e     乃以天眼，不能数知。\u003cbr/\u003e\u003cbr/\u003e     其佛当寿，十二小劫，\u003cbr/\u003e\u003cbr/\u003e     正法住世，二十小劫，\u003cbr/\u003e\u003cbr/\u003e     像法亦住，二十小劫，\u003cbr/\u003e\u003cbr/\u003e     光明世尊，其事如是。\u003cbr/\u003e\u003cbr/\u003e     尔时，大目揵连、须菩提、摩诃迦栴延等，皆悉悚栗，一心合掌，瞻仰尊颜，目不暂舍，即共同声而说偈言：\u003cbr/\u003e\u003cbr/\u003e     “大雄猛世尊，诸释之法王，\u003cbr/\u003e\u003cbr/\u003e     哀愍我等故，而赐佛音声。\u003cbr/\u003e\u003cbr/\u003e     若知我深心，见为授记者，\u003cbr/\u003e\u003cbr/\u003e     如以甘露洒，除热得清凉。\u003cbr/\u003e\u003cbr/\u003e     如从饥国来，忽遇大王膳，\u003cbr/\u003e\u003cbr/\u003e     心犹怀疑惧，未敢即便食，\u003cbr/\u003e\u003cbr/\u003e     若复得王教，然后乃敢食。\u003cbr/\u003e\u003cbr/\u003e     我等亦如是，每惟小乘过，\u003cbr/\u003e\u003cbr/\u003e     不知当云何，得佛无上慧？\u003cbr/\u003e\u003cbr/\u003e     虽闻佛音声，言我等作佛，\u003cbr/\u003e\u003cbr/\u003e     心尚怀忧惧，如未敢便食，\u003cbr/\u003e\u003cbr/\u003e     若蒙佛授记，尔乃快安乐。\u003cbr/\u003e\u003cbr/\u003e     大雄猛世尊，常欲安世间，\u003cbr/\u003e\u003cbr/\u003e     愿赐我等记，如饥须教食。”\u003cbr/\u003e\u003cbr/\u003e     尔时，世尊知诸大弟子心之所念，告诸比丘：“是须菩提，于当来世奉觐三百万亿那由他佛，供养恭敬，尊重赞叹，常修梵行，具菩萨道，于最后身得成为佛，号曰名相如来、应供、正遍知、明行足、善逝、世间解、无上士、调御丈夫、天人师、佛世尊。劫名有宝，国名宝生。其土平正，玻瓈为地，宝树庄严，无诸丘坑、沙砾、荆棘、便利之秽，宝华覆地周遍清净。其土人民皆处宝台、珍妙楼阁。声闻弟子无量无边，算数譬喻所不能知。诸菩萨众无数千万亿那由他。佛寿十二小劫，正法住世二十小劫，像法亦住二十小劫。其佛常处虚空为众说法，度脱无量菩萨及声闻众。”\u003cbr/\u003e\u003cbr/\u003e     尔时，世尊欲重宣此义，而说偈言：\u003cbr/\u003e\u003cbr/\u003e     “诸比丘众，今告汝等，\u003cbr/\u003e\u003cbr/\u003e     皆当一心，听我所说。\u003cbr/\u003e\u003cbr/\u003e     我大弟子，须菩提者，\u003cbr/\u003e\u003cbr/\u003e     当得作佛，号曰名相。\u003cbr/\u003e\u003cbr/\u003e     当供无数，万亿诸佛，\u003cbr/\u003e\u003cbr/\u003e     随佛所行，渐具大道。\u003cbr/\u003e\u003cbr/\u003e     最后身得，三十二相，\u003cbr/\u003e\u003cbr/\u003e     端正姝妙，犹如宝山。\u003cbr/\u003e\u003cbr/\u003e     其佛国土，严净第一，\u003cbr/\u003e\u003cbr/\u003e     众生见者，无不爱乐。\u003cbr/\u003e\u003cbr/\u003e     佛于其中，度无量众。\u003cbr/\u003e\u003cbr/\u003e     其佛法中，多诸菩萨，\u003cbr/\u003e\u003cbr/\u003e     皆悉利根，转不退轮，\u003cbr/\u003e\u003cbr/\u003e     彼国常以，菩萨庄严。\u003cbr/\u003e\u003cbr/\u003e     诸声闻众，不可称数，\u003cbr/\u003e\u003cbr/\u003e     皆得三明，具六神通，\u003cbr/\u003e\u003cbr/\u003e     住八解脱，有大威德。\u003cbr/\u003e\u003cbr/\u003e     其佛说法，现于无量，\u003cbr/\u003e\u003cbr/\u003e     神通变化，不可思议。\u003cbr/\u003e\u003cbr/\u003e     诸天人民，数如恒沙，\u003cbr/\u003e\u003cbr/\u003e     皆共合掌，听受佛语。\u003cbr/\u003e\u003cbr/\u003e     其佛当寿，十二小劫，\u003cbr/\u003e\u003cbr/\u003e     正法住世，二十小劫，\u003cbr/\u003e\u003cbr/\u003e     像法亦住，二十小劫。”\u003cbr/\u003e\u003cbr/\u003e     尔时，世尊复告诸比丘众：“我今语汝，是大迦旃延，于当来世，以诸供具供养奉事八千亿佛，恭敬尊重。诸佛灭后，各起塔庙高千由旬，纵广正等五百由旬，皆以金、银、琉璃、砗磲、玛瑙、真珠、玫瑰七宝合成，众华、璎珞、涂香、末香、烧香、缯盖、幢幡，供养塔庙。过是已后，当复供养二万亿佛，亦复如是。供养是诸佛已，具菩萨道，当得作佛，号曰阎浮那提金光如来、应供、正遍知、明行足、善逝、世间解、无上士、调御丈夫、天人师、佛世尊。其土平正，玻瓈为地，宝树庄严，黄金为绳以界道侧，妙华覆地周遍清净，见者欢喜。无四恶道，地狱、饿鬼、畜生、阿修罗道，多有天、人、诸声闻众，及诸菩萨无量万亿，庄严其国。佛寿十二小劫，正法住世二十小劫，像法亦住二十小劫。”\u003cbr/\u003e\u003cbr/\u003e     尔时，世尊欲重宣此义，而说偈言：\u003cbr/\u003e\u003cbr/\u003e     “诸比丘众，皆一心听，\u003cbr/\u003e\u003cbr/\u003e     如我所说，真实无异。\u003cbr/\u003e\u003cbr/\u003e     是迦栴延，当以种种，\u003cbr/\u003e\u003cbr/\u003e     妙好供具，供养诸佛。\u003cbr/\u003e\u003cbr/\u003e     诸佛灭后，起七宝塔，\u003cbr/\u003e\u003cbr/\u003e     亦以华香，供养舍利。\u003cbr/\u003e\u003cbr/\u003e     其最后身，得佛智慧，\u003cbr/\u003e\u003cbr/\u003e     成等正觉，国土清净。\u003cbr/\u003e\u003cbr/\u003e     度脱无量，万亿众生，\u003cbr/\u003e\u003cbr/\u003e     皆为十方，之所供养。\u003cbr/\u003e\u003cbr/\u003e     佛之光明，无能胜者，\u003cbr/\u003e\u003cbr/\u003e     其佛号曰，阎浮金光。\u003cbr/\u003e\u003cbr/\u003e     菩萨声闻，断一切有，\u003cbr/\u003e\u003cbr/\u003e     无量无数，庄严其国。”\u003cbr/\u003e\u003cbr/\u003e     尔时，世尊复告大众：“我今语汝，是大目揵连，当以种种供具供养八千诸佛，恭敬尊重。诸佛灭后，各起塔庙高千由旬，纵广正等五百由旬，皆以金、银、琉璃、砗磲、玛瑙、真珠、玫瑰七宝合成，众华、璎珞、涂香、末香、烧香、缯盖、幢幡，以用供养。过是已后，当复供养二百万亿诸佛，亦复如是。当得成佛，号曰多摩罗跋栴檀香如来、应供、正遍知、明行足、善逝、世间解、无上士、调御丈夫、天人师、佛世尊。劫名喜满，国名意乐。其土平正，玻瓈为地，宝树庄严，散真珠华周遍清净，见者欢喜。多诸天、人、菩萨、声闻，其数无量。佛寿二十四小劫，正法住世四十小劫，像法亦住四十小劫。”\u003cbr/\u003e\u003cbr/\u003e     尔时，世尊欲重宣此义，而说偈言：\u003cbr/\u003e\u003cbr/\u003e     “我此弟子，大目揵连，\u003cbr/\u003e\u003cbr/\u003e     舍是身已，得见八千，\u003cbr/\u003e\u003cbr/\u003e     二百万亿，诸佛世尊。\u003cbr/\u003e\u003cbr/\u003e     为佛道故，供养恭敬，\u003cbr/\u003e\u003cbr/\u003e     于诸佛所，常修梵行，\u003cbr/\u003e\u003cbr/\u003e     于无量劫，奉持佛法。\u003cbr/\u003e\u003cbr/\u003e     诸佛灭后，起七宝塔，\u003cbr/\u003e\u003cbr/\u003e     长表金刹，华香伎乐，\u003cbr/\u003e\u003cbr/\u003e     而以供养，诸佛塔庙。\u003cbr/\u003e\u003cbr/\u003e     渐渐具足，菩萨道已，\u003cbr/\u003e\u003cbr/\u003e     于意乐国，而得作佛，\u003cbr/\u003e\u003cbr/\u003e     号多摩罗，栴檀之香。\u003cbr/\u003e\u003cbr/\u003e     其佛寿命，二十四劫，\u003cbr/\u003e\u003cbr/\u003e     常为天人，演说佛道。\u003cbr/\u003e\u003cbr/\u003e     声闻无量，如恒河沙，\u003cbr/\u003e\u003cbr/\u003e     三明六通，有大威德。\u003cbr/\u003e\u003cbr/\u003e     菩萨无数，志固精进，\u003cbr/\u003e\u003cbr/\u003e     于佛智慧，皆不退转。\u003cbr/\u003e\u003cbr/\u003e     佛灭度后，正法当住，\u003cbr/\u003e\u003cbr/\u003e     四十小劫，像法亦尔。\u003cbr/\u003e\u003cbr/\u003e     “我诸弟子，威德具足，\u003cbr/\u003e\u003cbr/\u003e     其数五百，皆当授记，\u003cbr/\u003e\u003cbr/\u003e     于未来世，咸得成佛。\u003cbr/\u003e\u003cbr/\u003e     我及汝等，宿世因缘，\u003cbr/\u003e\u003cbr/\u003e     吾今当说，汝等善听。”\u003cbr/\u003e\u003cbr/\u003e     化城喻品第七\u003cbr/\u003e\u003cbr/\u003e     佛告诸比丘：“乃往过去无量无边不可思议阿僧祇劫，尔时有佛，名大通智胜如来、应供、正遍知、明行足、善逝、世间解、无上士、调御丈夫、天人师、佛世尊。其国名好成，劫名大相。诸比丘，彼佛灭度已来甚大久远。譬如三千大千世界所有地种，假使有人磨以为墨，过于东方千国土乃下一点，大如微尘，又过千国土复下一点，如是展转尽地种墨。于汝等意云何？是诸国土，若算师、若算师弟子，能得边际知其数不？”\u003cbr/\u003e\u003cbr/\u003e     “不也，世尊。”\u003cbr/\u003e\u003cbr/\u003e     “诸比丘，是人所经国土，若点不点，尽末为尘，一尘一劫，彼佛灭度已来复过是数，无量无边百千万亿阿僧祇劫。我以如来知见力故，观彼久远犹若今日。”\u003cbr/\u003e\u003cbr/\u003e     尔时，世尊欲重宣此义，而说偈言：\u003cbr/\u003e\u003cbr/\u003e     “我念过去世，无量无边劫，\u003cbr/\u003e\u003cbr/\u003e     有佛两足尊，名大通智胜。\u003cbr/\u003e\u003cbr/\u003e     如人以力磨，三千大千土，\u003cbr/\u003e\u003cbr/\u003e     尽此诸地种，皆悉以为墨。\u003cbr/\u003e\u003cbr/\u003e     过于千国土，乃下一尘点，\u003cbr/\u003e\u003cbr/\u003e     如是展转点，尽此诸尘墨。\u003cbr/\u003e\u003cbr/\u003e     如是诸国土，点与不点等，\u003cbr/\u003e\u003cbr/\u003e     复尽抹为尘，一尘为一劫。\u003cbr/\u003e\u003cbr/\u003e     此诸微尘数，其劫复过是，\u003cbr/\u003e\u003cbr/\u003e     彼佛灭度来，如是无量劫。\u003cbr/\u003e\u003cbr/\u003e     如来无碍智，知彼佛灭度，\u003cbr/\u003e\u003cbr/\u003e     及声闻菩萨，如见今灭度。\u003cbr/\u003e\u003cbr/\u003e     诸比丘当知，佛智净微妙，\u003cbr/\u003e\u003cbr/\u003e     无漏无所碍，通达无量劫。”\u003cbr/\u003e\u003cbr/\u003e     佛告诸比丘：“大通智胜佛寿五百四十万亿那由他劫。其佛本坐道场破魔军已，垂得阿耨多罗三藐三菩提，而诸佛法不现在前。如是一小劫乃至十小劫，结跏趺坐，身心不动，而诸佛法犹不在前。尔时，忉利诸天先为彼佛，于菩提树下敷师子座，高一由旬。佛于此座，当得阿耨多罗三藐三菩提。适坐此座时，诸梵天王雨众天华，面百由旬。香风时来，吹去萎华，更雨新者。如是不绝，满十小劫供养于佛；乃至灭度，常雨此华。四王诸天为供养佛，常击天鼓，其余诸天作天伎乐满十小劫，至于灭度亦复如是。诸比丘，大通智胜佛过十小劫，诸佛之法乃现在前，成阿耨多罗三藐三菩提。其佛未出家时，有十六子，其第一者名曰智积。诸子各有种种珍异玩好之具，闻父得成阿耨多罗三藐三菩提，皆舍所珍，往诣佛所。诸母涕泣而随送之。其祖转轮圣王，与一百大臣及余百千万亿人民，皆共围绕随至道场，咸欲亲近大通智胜如来，供养恭敬，尊重赞叹。到已，头面礼足，绕佛毕已，一心合掌，瞻仰世尊，以偈颂曰：\u003cbr/\u003e\u003cbr/\u003e     “大威德世尊，为度众生故，\u003cbr/\u003e\u003cbr/\u003e     于无量亿劫，尔乃得成佛。\u003cbr/\u003e\u003cbr/\u003e     诸愿已具足，善哉吉无上，\u003cbr/\u003e\u003cbr/\u003e     世尊甚希有，一坐十小劫，\u003cbr/\u003e\u003cbr/\u003e     身体及手足，静然安不动。\u003cbr/\u003e\u003cbr/\u003e     其心常憺怕，未曾有散乱，\u003cbr/\u003e\u003cbr/\u003e     究竟永寂灭，安住无漏法。\u003cbr/\u003e\u003cbr/\u003e     今者见世尊，安隐成佛道，\u003cbr/\u003e\u003cbr/\u003e     我等得善利，称庆大欢喜。\u003cbr/\u003e\u003cbr/\u003e     众生常苦恼，盲瞑无导师，\u003cbr/\u003e\u003cbr/\u003e     不识苦尽道，不知求解脱，\u003cbr/\u003e\u003cbr/\u003e     长夜增恶趣，减损诸天众，\u003cbr/\u003e\u003cbr/\u003e     从冥入于冥，永不闻佛名。\u003cbr/\u003e\u003cbr/\u003e     今佛得最上，安隐无漏道，\u003cbr/\u003e\u003cbr/\u003e     我等及天人，为得最大利，\u003cbr/\u003e\u003cbr/\u003e     是故咸稽首，归命无上尊。\u003cbr/\u003e\u003cbr/\u003e     “尔时，十六王子偈赞佛已，劝请世尊转于法轮，咸作是言：‘世尊说法，多所安隐，怜愍饶益诸天人民。’重说偈言：\u003cbr/\u003e\u003cbr/\u003e     “世雄无等伦，百福自庄严，\u003cbr/\u003e\u003cbr/\u003e     得无上智慧，愿为世间说，\u003cbr/\u003e\u003cbr/\u003e     度脱于我等，及诸众生类，\u003cbr/\u003e\u003cbr/\u003e     为分别显示，令得是智慧。\u003cbr/\u003e\u003cbr/\u003e     若我等得佛，众生亦复然。\u003cbr/\u003e\u003cbr/\u003e     世尊知众生，深心之所念，\u003cbr/\u003e\u003cbr/\u003e     亦知所行道，又知智慧力，\u003cbr/\u003e\u003cbr/\u003e     欲乐及修福，宿命所行业，\u003cbr/\u003e\u003cbr/\u003e     世尊悉知已，当转无上轮。”\u003cbr/\u003e\u003cbr/\u003e     佛告诸比丘：“大通智胜佛得阿耨多罗三藐三菩提时，十方各五百万亿诸佛世界六种震动。其国中间幽冥之处，日月威光所不能照，而皆大明。其中众生各得相见，咸作是言：‘此中云何忽生众生？’又其国界诸天宫殿，乃至梵宫，六种震动。大光普照遍满世界，胜诸天光。尔时，东方五百万亿诸国土中，梵天宫殿光明照曜倍于常明。诸梵天王各作是念：‘今者宫殿光明昔所未有，以何因缘而现此相？’是时诸梵天王，即各相诣共议此事。时彼众中，有一大梵天王，名救一切，为诸梵众而说偈言：\u003cbr/\u003e\u003cbr/\u003e     “我等诸宫殿，光明昔未有，\u003cbr/\u003e\u003cbr/\u003e     此是何因缘，宜各共求之。\u003cbr/\u003e\u003cbr/\u003e     为大德天生？为佛出世间？\u003cbr/\u003e\u003cbr/\u003e     而此大光明，遍照于十方。\u003cbr/\u003e\u003cbr/\u003e     “尔时，五百万亿国土诸梵天王，与宫殿俱，各以衣裓盛诸天华，共诣西方推寻是相。见大通智胜如来，处于道场菩提树下，坐师子座，诸天、龙王、乾闼婆、紧那罗、摩睺罗伽、人非人等恭敬围绕，及见十六王子请佛转法轮。即时诸梵天王头面礼佛，绕百千匝，即以天华而散佛上，其所散华如须弥山；并以供养佛菩提树，其菩提树高十由旬。华供养已，各以宫殿奉上彼佛，而作是言：‘唯见哀愍饶益我等，所献宫殿，愿垂纳受。’时诸梵天王，即于佛前，一心同声，以偈颂曰：\u003cbr/\u003e\u003cbr/\u003e     “世尊甚希有，难可得值遇，\u003cbr/\u003e\u003cbr/\u003e     具无量功德，能救护一切。\u003cbr/\u003e\u003cbr/\u003e     天人之大师，哀愍于世间，\u003cbr/\u003e\u003cbr/\u003e     十方诸众生，普皆蒙饶益。\u003cbr/\u003e\u003cbr/\u003e     我等所从来，五百万亿国，\u003cbr/\u003e\u003cbr/\u003e     舍深禅定乐，为供养佛故。\u003cbr/\u003e\u003cbr/\u003e     我等先世福，宫殿甚严饰，\u003cbr/\u003e\u003cbr/\u003e     今以奉世尊，唯愿哀纳受。\u003cbr/\u003e\u003cbr/\u003e     “尔时，诸梵天王偈赞佛已，各作是言：‘唯愿世尊，转于法轮，度脱众生，开涅槃道。’时诸梵天王，一心同声，而说偈言：\u003cbr/\u003e\u003cbr/\u003e     “世雄两足尊，唯愿演说法，\u003cbr/\u003e\u003cbr/\u003e     以大慈悲力，度苦恼众生。\u003cbr/\u003e\u003cbr/\u003e     “尔时，大通智胜如来默然许之。\u003cbr/\u003e\u003cbr/\u003e     “又诸比丘，东南方五百万亿国土诸大梵王，各自见宫殿光明照曜昔所未有，欢喜踊跃生希有心，即各相诣共议此事。时彼众中，有一大梵天王，名曰大悲，为诸梵众而说偈言：\u003cbr/\u003e\u003cbr/\u003e     “是事何因缘，而现如此相？\u003cbr/\u003e\u003cbr/\u003e     我等诸宫殿，光明昔未有。\u003cbr/\u003e\u003cbr/\u003e     为大德天生？为佛出世间？\u003cbr/\u003e\u003cbr/\u003e     未曾见此相，当共一心求。\u003cbr/\u003e\u003cbr/\u003e     过千万亿土，寻光共推之，\u003cbr/\u003e\u003cbr/\u003e     多是佛出世，度脱苦众生。\u003cbr/\u003e\u003cbr/\u003e     “尔时，五百万亿诸梵天王，与宫殿俱，各以衣裓盛诸天华，共诣西北方推寻是相。见大通智胜如来，处于道场菩提树下，坐师子座，诸天、龙王、乾闼婆、紧那罗、摩睺罗伽、人非人等恭敬围绕，及见十六王子请佛转法轮。时诸梵天王头面礼佛，绕百千匝，即以天华而散佛上，所散之华如须弥山，并以供养佛菩提树。华供养已，各以宫殿奉上彼佛，而作是言：‘唯见哀愍饶益我等，所献宫殿，愿垂纳受。’尔时，诸梵天王即于佛前，一心同声，以偈颂曰：\u003cbr/\u003e\u003cbr/\u003e     “圣主天中王，迦陵频伽声，\u003cbr/\u003e\u003cbr/\u003e     哀愍众生者，我等今敬礼。\u003cbr/\u003e\u003cbr/\u003e     世尊甚希有，久远乃一现，\u003cbr/\u003e\u003cbr/\u003e     一百八十劫，空过无有佛。\u003cbr/\u003e\u003cbr/\u003e     三恶道充满，诸天众减少，\u003cbr/\u003e\u003cbr/\u003e     今佛出于世，为众生作眼。\u003cbr/\u003e\u003cbr/\u003e     世间所归趣，救护于一切，\u003cbr/\u003e\u003cbr/\u003e     为众生之父，哀愍饶益者。\u003cbr/\u003e\u003cbr/\u003e     我等宿福庆，今得值世尊。\u003cbr/\u003e\u003cbr/\u003e     “尔时，诸梵天王偈赞佛已，各作是言：‘唯愿世尊，哀愍一切，转于法轮，度脱众生。’时诸梵天王，一心同声，而说偈言：\u003cbr/\u003e\u003cbr/\u003e     “大圣转法轮，显示诸法相，\u003cbr/\u003e\u003cbr/\u003e     度苦恼众生，令得大欢喜。\u003cbr/\u003e\u003cbr/\u003e     众生闻此法，得道若生天，\u003cbr/\u003e\u003cbr/\u003e     诸恶道减少，忍善者增益。\u003cbr/\u003e\u003cbr/\u003e     “尔时，大通智胜如来默然许之。\u003cbr/\u003e\u003cbr/\u003e     “又诸比丘，南方五百万亿国土诸大梵王，各自见宫殿光明照曜昔所未有，欢喜踊跃生希有心，即各相诣共议此事：‘以何因缘我等宫殿有此光曜？’时彼众中，有一大梵天王，名曰妙法，为诸梵众而说偈言：\u003cbr/\u003e\u003cbr/\u003e     “我等诸宫殿，光明甚威曜，\u003cbr/\u003e\u003cbr/\u003e     此非无因缘，是相宜求之。\u003cbr/\u003e\u003cbr/\u003e     过于百千劫，未曾见是相，\u003cbr/\u003e\u003cbr/\u003e     为大德天生？为佛出世间？\u003cbr/\u003e\u003cbr/\u003e     “尔时，五百万亿诸梵天王，与宫殿俱，各以衣裓盛诸天华，共诣北方推寻是相。见大通智胜如来，处于道场菩提树下，坐师子座，诸天、龙王、乾闼婆、紧那罗、摩睺罗伽、人非人等恭敬围绕，及见十六王子请佛转法轮。时诸梵天王头面礼佛，绕百千匝，即以天华而散佛上，所散之华如须弥山，并以供养佛菩提树。华供养已，各以宫殿奉上彼佛，而作是言：‘唯见哀愍饶益我等，所献宫殿，愿垂纳受。’尔时，诸梵天王即于佛前，一心同声，以偈颂曰：\u003cbr/\u003e\u003cbr/\u003e     “世尊甚难见，破诸烦恼者，\u003cbr/\u003e\u003cbr/\u003e     过百三十劫，今乃得一见。\u003cbr/\u003e\u003cbr/\u003e     诸饥渴众生，以法雨充满，\u003cbr/\u003e\u003cbr/\u003e     昔所未曾见，无量智慧者，\u003cbr/\u003e\u003cbr/\u003e     如优昙钵华，今日乃值遇。\u003cbr/\u003e\u003cbr/\u003e     我等诸宫殿，蒙光故严饰，\u003cbr/\u003e\u003cbr/\u003e     世尊大慈悲，唯愿垂纳受。\u003cbr/\u003e\u003cbr/\u003e     “尔时，诸梵天王偈赞佛已，各作是言：‘唯愿世尊，转于法轮，令一切世间诸天、魔、梵、沙门、婆罗门，皆获安隐而得度脱。’时诸梵天王，一心同声，以偈颂曰：\u003cbr/\u003e\u003cbr/\u003e     “唯愿天人尊，转无上法轮，\u003cbr/\u003e\u003cbr/\u003e     击于大法鼓，而吹大法螺。\u003cbr/\u003e\u003cbr/\u003e     普雨大法雨，度无量众生，\u003cbr/\u003e\u003cbr/\u003e     我等咸归请，当演深远音。\u003cbr/\u003e\u003cbr/\u003e     “尔时，大通智胜如来默然许之。西南方乃至下方亦复如是。\u003cbr/\u003e\u003cbr/\u003e     “尔时，上方五百万亿国土诸大梵王，皆悉自睹所止宫殿，光明威曜昔所未有，欢喜踊跃生希有心，即各相诣共议此事：‘以何因缘我等宫殿有斯光明？’时彼众中有一大梵天王，名曰尸弃，为诸梵众而说偈言：\u003cbr/\u003e\u003cbr/\u003e     “今以何因缘，我等诸宫殿，\u003cbr/\u003e\u003cbr/\u003e     威德光明曜，严饰未曾有？\u003cbr/\u003e\u003cbr/\u003e     如是之妙相，昔所未闻见，\u003cbr/\u003e\u003cbr/\u003e     为大德天生？为佛出世间？\u003cbr/\u003e\u003cbr/\u003e     “尔时，五百万亿诸梵天王，与宫殿俱，各以衣裓盛诸天华，共诣下方推寻是相。见大通智胜如来，处于道场菩提树下，坐师子座，诸天、龙王、乾闼婆、紧那罗、摩睺罗伽、人非人等恭敬围绕，及见十六王子请佛转法轮。时诸梵天王头面礼佛，绕百千匝，即以天华而散佛上，所散之华如须弥山，并以供养佛菩提树。华供养已，各以宫殿奉上彼佛，而作是言：‘唯见哀愍饶益我等，所献宫殿，愿垂纳受。’时诸梵天王，即于佛前，一心同声，以偈颂曰：\u003cbr/\u003e\u003cbr/\u003e     “善哉见诸佛，救世之圣尊，\u003cbr/\u003e\u003cbr/\u003e     能于三界狱，勉出诸众生。\u003cbr/\u003e\u003cbr/\u003e     普智天人尊，哀愍群萌类，\u003cbr/\u003e\u003cbr/\u003e     能开甘露门，广度于一切。\u003cbr/\u003e\u003cbr/\u003e     于昔无量劫，空过无有佛，\u003cbr/\u003e\u003cbr/\u003e     世尊未出时，十方常暗冥，\u003cbr/\u003e\u003cbr/\u003e     三恶道增长，阿修罗亦盛，\u003cbr/\u003e\u003cbr/\u003e     诸天众转减，死多堕恶道。\u003cbr/\u003e\u003cbr/\u003e     不从佛闻法，常行不善事，\u003cbr/\u003e\u003cbr/\u003e     色力及智慧，斯等皆减少。\u003cbr/\u003e\u003cbr/\u003e     罪业因缘故，失乐及乐想，\u003cbr/\u003e\u003cbr/\u003e     住于邪见法，不识善仪则，\u003cbr/\u003e\u003cbr/\u003e     不蒙佛所化，常堕于恶道。\u003cbr/\u003e\u003cbr/\u003e     佛为世间眼，久远时乃出，\u003cbr/\u003e\u003cbr/\u003e     哀愍诸众生，故现于世间。\u003cbr/\u003e\u003cbr/\u003e     超出成正觉，我等甚欣庆，\u003cbr/\u003e\u003cbr/\u003e     及余一切众，喜叹未曾有。\u003cbr/\u003e\u003cbr/\u003e     我等诸宫殿，蒙光故严饰，\u003cbr/\u003e\u003cbr/\u003e     今以奉世尊，唯垂哀纳受。\u003cbr/\u003e\u003cbr/\u003e     愿以此功德，普及于一切，\u003cbr/\u003e\u003cbr/\u003e     我等与众生，皆共成佛道。\u003cbr/\u003e\u003cbr/\u003e     “尔时，五百万亿诸梵天王偈赞佛已，各白佛言：‘唯愿世尊，转于法轮，多所安隐，多所度脱。’时诸梵天王而说偈言：\u003cbr/\u003e\u003cbr/\u003e     “世尊转法轮，击甘露法鼓，\u003cbr/\u003e\u003cbr/\u003e     度苦恼众生，开示涅槃道。\u003cbr/\u003e\u003cbr/\u003e     唯愿受我请，以大微妙音，\u003cbr/\u003e\u003cbr/\u003e     哀愍而敷演，无量劫习法。\u003cbr/\u003e\u003cbr/\u003e     “尔时，大通智胜如来，受十方诸梵天王及十六王子请，即时三转十二行法轮。若沙门、婆罗门，若天、魔、梵及余世间，所不能转。谓是苦，是苦集，是苦灭，是苦灭道，及广说十二因缘法——无明缘行，行缘识，识缘名色，名色缘六入，六入缘触，触缘受，受缘爱，爱缘取，取缘有，有缘生，生缘老死忧悲苦恼；无明灭则行灭，行灭则识灭，识灭则名色灭，名色灭则六入灭，六入灭则触灭，触灭则受灭，受灭则爱灭，爱灭则取灭，取灭则有灭，有灭则生灭，生灭则老死忧悲苦恼灭。佛于天人大众之中说是法时，六百万亿那由他人，以不受一切法故，而于诸漏心得解脱，皆得深妙禅定、三明、六通，具八解脱。第二、第三、第四说法时，千万亿恒河沙那由他等众生，亦以不受一切法故，而于诸漏心得解脱。从是已后，诸声闻众无量无边不可称数。\u003cbr/\u003e\u003cbr/\u003e     “尔时，十六王子皆以童子出家而为沙弥，诸根通利，智慧明了，已曾供养百千万亿诸佛，净修梵行，求阿耨多罗三藐三菩提，俱白佛言：‘世尊，是诸无量千万亿大德声闻，皆已成就。世尊，亦当为我等说阿耨多罗三藐三菩提法，我等闻已皆共修学。世尊，我等志愿如来知见，深心所念佛自证知。’尔时，转轮圣王所将众中八万亿人，见十六王子出家，亦求出家，王即听许。尔时，彼佛受沙弥请，过二万劫已，乃于四众之中，说是大乘经，名《妙法莲华》，教菩萨法佛所护念。说是经已，十六沙弥为阿耨多罗三藐三菩提故，皆共受持讽诵通利。说是经时，十六菩萨沙弥皆悉信受，声闻众中亦有信解，其余众生千万亿种皆生疑惑。佛说是经，于八千劫未曾休废。说此经已，即入静室，住于禅定八万四千劫。是时，十六菩萨沙弥，知佛入室寂然禅定，各升法座，亦于八万四千劫，为四部众广说分别《妙法华经》，一一皆度六百万亿那由他恒河沙等众生，示教利喜，令发阿耨多罗三藐三菩提心。大通智胜佛过八万四千劫已，从三昧起，往诣法座安详而坐，普告大众：‘是十六菩萨沙弥，甚为希有！诸根通利，智慧明了，已曾供养无量千万亿数诸佛，于诸佛所常修梵行，受持佛智，开示众生令入其中。汝等皆当数数亲近而供养之。所以者何？若声闻、辟支佛及诸菩萨，能信是十六菩萨所说经法，受持不毁者，是人皆当得阿耨多罗三藐三菩提如来之慧。’\u003cbr/\u003e\u003cbr/\u003e     佛告诸比丘：“是十六菩萨常乐说是《妙法莲华经》，一一菩萨所化六百万亿那由他恒河沙等众生，世世所生与菩萨俱，从其闻法悉皆信解。以此因缘，得值四百万亿诸佛世尊于今不尽。诸比丘，我今语汝，彼佛弟子十六沙弥，今皆得阿耨多罗三藐三菩提，于十方国土现在说法，有无量百千万亿菩萨、声闻以为眷属。其二沙弥东方作佛，一名阿閦在欢喜国，二名须弥顶。东南方二佛，一名师子音，二名师子相。南方二佛，一名虚空住，二名常灭。西南方二佛，一名帝相，二名梵相。西方二佛，一名阿弥陀，二名度一切世间苦恼。西北方二佛，一名多摩罗跋栴檀香神通，二名须弥相。北方二佛，一名云自在，二名云自在王。东北方佛名坏一切世间怖畏。第十六我释迦牟尼佛，于娑婆国土成阿耨多罗三藐三菩提。\u003cbr/\u003e\u003cbr/\u003e     “诸比丘，我等为沙弥时，各各教化无量百千万亿恒河沙等众生，从我闻法为阿耨多罗三藐三菩提。此诸众生，于今有住声闻地者，我常教化阿耨多罗三藐三菩提。是诸人等，应以是法渐入佛道。所以者何？如来智慧难信难解。尔时所化无量恒河沙等众生者，汝等诸比丘及我灭度后未来世中声闻弟子是也。我灭度后，复有弟子不闻是经，不知不觉菩萨所行，自于所得功德生灭度想，当入涅槃。我于余国作佛，更有异名，是人虽生灭度之想入于涅槃，而于彼土求佛智慧得闻是经——唯以佛乘而得灭度，更无余乘，除诸如来方便说法。诸比丘，若如来自知涅槃时到，众又清净，信解坚固，了达空法，深入禅定，便集诸菩萨及声闻众为说是经——世间无有二乘而得灭度，唯一佛乘得灭度耳！\u003cbr/\u003e\u003cbr/\u003e     “比丘当知，如来方便深入众生之性。如其志乐小法，深著五欲，为是等故说于涅槃，是人若闻则便信受。譬如五百由旬险难恶道，旷绝无人怖畏之处，若有多众，欲过此道至珍宝处。有一导师聪慧明达，善知险道通塞之相，将导众人欲过此难。所将人众中路懈退，白导师言：‘我等疲极而复怖畏，不能复进。前路犹远，今欲退还。’导师多诸方便，而作是念：‘此等可愍，云何舍大珍宝而欲退还？’作是念已，以方便力于险道中，过三百由旬化作一城，告众人言：‘汝等勿怖，莫得退还。今此大城，可于中止随意所作。若入是城，快得安隐！若能前至，宝所亦可得去。’是时疲极之众，心大欢喜叹未曾有：‘我等今者免斯恶道，快得安隐！’于是众人前入化城，生已度想，生安隐想。尔时，导师知此人众既得止息，无复疲惓，即灭化城，语众人言：‘汝等去来，宝处在近。向者大城，我所化作，为止息耳！’\u003cbr/\u003e\u003cbr/\u003e     “诸比丘，如来亦复如是，今为汝等作大导师，知诸生死烦恼恶道险难长远，应去应度。若众生但闻一佛乘者，则不欲见佛，不欲亲近，便作是念：‘佛道长远，久受勤苦，乃可得成佛。’知是心怯弱下劣，以方便力而于中道为止息故说二涅槃。若众生住于二地，如来尔时即便为说：‘汝等所作未办，汝所住地近于佛慧。当观察筹量，所得涅槃非真实也。’但是如来方便之力，于一佛乘分别说三；如彼导师为止息故化作大城，既知息已而告之言：‘宝处在近，此城非实，我化作耳！’”\u003cbr/\u003e\u003cbr/\u003e     尔时，世尊欲重宣此义，而说偈言：\u003cbr/\u003e\u003cbr/\u003e     “大通智胜佛，十劫坐道场，\u003cbr/\u003e\u003cbr/\u003e     佛法不现前，不得成佛道。\u003cbr/\u003e\u003cbr/\u003e     诸天神龙王，阿修罗众等，\u003cbr/\u003e\u003cbr/\u003e     常雨于天华，以供养彼佛。\u003cbr/\u003e\u003cbr/\u003e     诸天击天鼓，并作众伎乐，\u003cbr/\u003e\u003cbr/\u003e     香风吹萎华，更雨新好者，\u003cbr/\u003e\u003cbr/\u003e     过十小劫已，乃得成佛道。\u003cbr/\u003e\u003cbr/\u003e     诸天及世人，心皆怀踊跃，\u003cbr/\u003e\u003cbr/\u003e     彼佛十六子，皆与其眷属，\u003cbr/\u003e\u003cbr/\u003e     千万亿围绕，俱行至佛所，\u003cbr/\u003e\u003cbr/\u003e     头面礼佛足，而请转法轮，\u003cbr/\u003e\u003cbr/\u003e     圣师子法雨，充我及一切。\u003cbr/\u003e\u003cbr/\u003e     世尊甚难值，久远时一现，\u003cbr/\u003e\u003cbr/\u003e     为觉悟群生，震动于一切。\u003cbr/\u003e\u003cbr/\u003e     东方诸世界，五百万亿国，\u003cbr/\u003e\u003cbr/\u003e     梵宫殿光曜，昔所未曾有。\u003cbr/\u003e\u003cbr/\u003e     诸梵见此相，寻来至佛所，\u003cbr/\u003e\u003cbr/\u003e     散华以供养，并奉上宫殿，\u003cbr/\u003e\u003cbr/\u003e     请佛转法轮，以偈而赞叹。\u003cbr/\u003e\u003cbr/\u003e     佛知时未至，受请默然坐，\u003cbr/\u003e\u003cbr/\u003e     三方及四维，上下亦复尔，\u003cbr/\u003e\u003cbr/\u003e     散华奉宫殿，请佛转法轮。\u003cbr/\u003e\u003cbr/\u003e     世尊甚难值，愿以大慈悲，\u003cbr/\u003e\u003cbr/\u003e     广开甘露门，转无上法轮。\u003cbr/\u003e\u003cbr/\u003e     “无量慧世尊，受彼众人请，\u003cbr/\u003e\u003cbr/\u003e     为宣种种法，四谛十二缘，\u003cbr/\u003e\u003cbr/\u003e     无明至老死，皆从生缘有，\u003cbr/\u003e\u003cbr/\u003e     如是众过患，汝等应当知。\u003cbr/\u003e\u003cbr/\u003e     宣畅是法时，六百万亿垓，\u003cbr/\u003e\u003cbr/\u003e     得尽诸苦际，皆成阿罗汉。\u003cbr/\u003e\u003cbr/\u003e     第二说法时，千万恒沙众，\u003cbr/\u003e\u003cbr/\u003e     于诸法不受，亦得阿罗汉。\u003cbr/\u003e\u003cbr/\u003e     从是后得道，其数无有量，\u003cbr/\u003e\u003cbr/\u003e     万亿劫算数，不能得其边。\u003cbr/\u003e\u003cbr/\u003e     时十六王子，出家作沙弥，\u003cbr/\u003e\u003cbr/\u003e     皆共请彼佛，演说大乘法：\u003cbr/\u003e\u003cbr/\u003e     我等及营从，皆当成佛道，\u003cbr/\u003e\u003cbr/\u003e     愿得如世尊，慧眼第一净。\u003cbr/\u003e\u003cbr/\u003e     佛知童子心，宿世之所行，\u003cbr/\u003e\u003cbr/\u003e     以无量因缘，种种诸譬喻，\u003cbr/\u003e\u003cbr/\u003e     说六波罗蜜，及诸神通事，\u003cbr/\u003e\u003cbr/\u003e     分别真实法，菩萨所行道，\u003cbr/\u003e\u003cbr/\u003e     说是法华经，如恒河沙偈。\u003cbr/\u003e\u003cbr/\u003e     彼佛说经已，静室入禅定，\u003cbr/\u003e\u003cbr/\u003e     一心一处坐，八万四千劫。\u003cbr/\u003e\u003cbr/\u003e     是诸沙弥等，知佛禅未出，\u003cbr/\u003e\u003cbr/\u003e     为无量亿众，说佛无上慧，\u003cbr/\u003e\u003cbr/\u003e     各各坐法座，说是大乘经，\u003cbr/\u003e\u003cbr/\u003e     于佛宴寂后，宣扬助法化。\u003cbr/\u003e\u003cbr/\u003e     一一沙弥等，所度诸众生，\u003cbr/\u003e\u003cbr/\u003e     有六百万亿，恒河沙等众。\u003cbr/\u003e\u003cbr/\u003e     彼佛灭度后，是诸闻法者，\u003cbr/\u003e\u003cbr/\u003e     在在诸佛土，常与师俱生。\u003cbr/\u003e\u003cbr/\u003e     是十六沙弥，具足行佛道，\u003cbr/\u003e\u003cbr/\u003e     今现在十方，各得成正觉。\u003cbr/\u003e\u003cbr/\u003e     尔时闻法者，各在诸佛所，\u003cbr/\u003e\u003cbr/\u003e     其有住声闻，渐教以佛道。\u003cbr/\u003e\u003cbr/\u003e     我在十六数，曾亦为汝说，\u003cbr/\u003e\u003cbr/\u003e     是故以方便，引汝趣佛慧。\u003cbr/\u003e\u003cbr/\u003e     以是本因缘，今说法华经，\u003cbr/\u003e\u003cbr/\u003e     令汝入佛道，慎勿怀惊惧。\u003cbr/\u003e\u003cbr/\u003e     “譬如险恶道，迥绝多毒兽，\u003cbr/\u003e\u003cbr/\u003e     又复无水草，人所怖畏处，\u003cbr/\u003e\u003cbr/\u003e     无数千万众，欲过此险道，\u003cbr/\u003e\u003cbr/\u003e     其路甚旷远，经三百由旬。\u003cbr/\u003e\u003cbr/\u003e     时有一导师，强识有智慧，\u003cbr/\u003e\u003cbr/\u003e     明了心决定，在险济众难，\u003cbr/\u003e\u003cbr/\u003e     众人皆疲惓，而白导师言：\u003cbr/\u003e\u003cbr/\u003e     我等今顿乏，于此欲退还。\u003cbr/\u003e\u003cbr/\u003e     导师作是念：此辈甚可愍，\u003cbr/\u003e\u003cbr/\u003e     如何欲退还，而失大珍宝？\u003cbr/\u003e\u003cbr/\u003e     寻时思方便，当设神通力，\u003cbr/\u003e\u003cbr/\u003e     化作大城郭，庄严诸舍宅，\u003cbr/\u003e\u003cbr/\u003e     周匝有园林，渠流及浴池，\u003cbr/\u003e\u003cbr/\u003e     重门高楼阁，男女皆充满。\u003cbr/\u003e\u003cbr/\u003e     即作是化已，慰众言勿惧：\u003cbr/\u003e\u003cbr/\u003e     汝等入此城，各可随所乐。\u003cbr/\u003e\u003cbr/\u003e     诸人既入城，心皆大欢喜，\u003cbr/\u003e\u003cbr/\u003e     皆生安隐想，自谓已得度。\u003cbr/\u003e\u003cbr/\u003e     导师知息已，集众而告言：\u003cbr/\u003e\u003cbr/\u003e     汝等当前进，此是化城耳！\u003cbr/\u003e\u003cbr/\u003e     我见汝疲极，中路欲退还，\u003cbr/\u003e\u003cbr/\u003e     故以方便力，权化作此城。\u003cbr/\u003e\u003cbr/\u003e     汝等勤精进，当共至宝所，\u003cbr/\u003e\u003cbr/\u003e     我亦复如是，为一切导师，\u003cbr/\u003e\u003cbr/\u003e     见诸求道者，中路而懈废，\u003cbr/\u003e\u003cbr/\u003e     不能度生死，烦恼诸险道，\u003cbr/\u003e\u003cbr/\u003e     故以方便力，为息说涅槃，\u003cbr/\u003e\u003cbr/\u003e     言汝等苦灭，所作皆已办。\u003cbr/\u003e\u003cbr/\u003e     既知到涅槃，皆得阿罗汉，\u003cbr/\u003e\u003cbr/\u003e     尔乃集大众，为说真实法。\u003cbr/\u003e\u003cbr/\u003e     诸佛方便力，分别说三乘，\u003cbr/\u003e\u003cbr/\u003e     唯有一佛乘，息处故说二。\u003cbr/\u003e\u003cbr/\u003e     今为汝说实，汝所得非灭，\u003cbr/\u003e\u003cbr/\u003e     为佛一切智，当发大精进。\u003cbr/\u003e\u003cbr/\u003e     汝证一切智，十力等佛法，\u003cbr/\u003e\u003cbr/\u003e     具三十二相，乃是真实灭。\u003cbr/\u003e\u003cbr/\u003e     诸佛之导师，为息说涅槃，\u003cbr/\u003e\u003cbr/\u003e     既知是息已，引入于佛慧。”","cnt":0,"sort":6632266,"author":"佚名","prev":"6632265.html","next":"6632267.html","book_title":"妙法莲华经","updateTimeFmt":"2024-03-28 17:25:44","category":"都市小说"}