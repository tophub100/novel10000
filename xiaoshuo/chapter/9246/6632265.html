{"id":0,"code":"6632265.html","title":"第3章","latest_chapter_name":"正文 第8章","xiao_shuo_code":"9246","content":"\u003cbr/\u003e\u003cbr/\u003e    譬喻品第三\u003cbr/\u003e\u003cbr/\u003e     尔时，舍利弗踊跃欢喜，即起合掌，瞻仰尊颜，而白佛言：“今从世尊闻此法音，心怀踊跃，得未曾有。所以者何？我昔从佛闻如是法，见诸菩萨授记作佛，而我等不豫斯事，甚自感伤，失于如来无量知见。世尊，我常独处山林树下，若坐若行，每作是念：‘我等同入法性，云何如来以小乘法而见济度？是我等咎，非世尊也。所以者何？若我等待说所因成就阿耨多罗三藐三菩提者，必以大乘而得度脱；然我等不解方便随宜所说，初闻佛法，遇便信受思惟取证。’世尊，我从昔来终日竟夜每自克责，而今从佛闻所未闻未曾有法，断诸疑悔，身意泰然，快得安隐。今日乃知真是佛子，从佛口生，从法化生，得佛法分。”\u003cbr/\u003e\u003cbr/\u003e     尔时，舍利弗欲重宣此义，而说偈言：\u003cbr/\u003e\u003cbr/\u003e     “我闻是法音，得所未曾有，\u003cbr/\u003e\u003cbr/\u003e     心怀大欢喜，疑网皆已除。\u003cbr/\u003e\u003cbr/\u003e     昔来蒙佛教，不失于大乘，\u003cbr/\u003e\u003cbr/\u003e     佛音甚希有，能除众生恼，\u003cbr/\u003e\u003cbr/\u003e     我已得漏尽，闻亦除忧恼。\u003cbr/\u003e\u003cbr/\u003e     我处于山谷，或在树林下，\u003cbr/\u003e\u003cbr/\u003e     若坐若经行，常思惟是事：\u003cbr/\u003e\u003cbr/\u003e     呜呼深自责，云何而自欺？\u003cbr/\u003e\u003cbr/\u003e     我等亦佛子，同入无漏法，\u003cbr/\u003e\u003cbr/\u003e     不能于未来，演说无上道；\u003cbr/\u003e\u003cbr/\u003e     金色三十二，十力诸解脱，\u003cbr/\u003e\u003cbr/\u003e     同共一法中，而不得此事；\u003cbr/\u003e\u003cbr/\u003e     八十种妙好，十八不共法，\u003cbr/\u003e\u003cbr/\u003e     如是等功德，而我皆已失。\u003cbr/\u003e\u003cbr/\u003e     我独经行时，见佛在大众，\u003cbr/\u003e\u003cbr/\u003e     名闻满十方，广饶益众生，\u003cbr/\u003e\u003cbr/\u003e     自惟失此利，我为自欺诳。\u003cbr/\u003e\u003cbr/\u003e     我常于日夜，每思惟是事，\u003cbr/\u003e\u003cbr/\u003e     欲以问世尊，为失为不失？\u003cbr/\u003e\u003cbr/\u003e     我常见世尊，称赞诸菩萨，\u003cbr/\u003e\u003cbr/\u003e     以是于日夜，筹量如此事。\u003cbr/\u003e\u003cbr/\u003e     今闻佛音声，随宜而说法，\u003cbr/\u003e\u003cbr/\u003e     无漏难思议，令众至道场。\u003cbr/\u003e\u003cbr/\u003e     我本著邪见，为诸梵志师，\u003cbr/\u003e\u003cbr/\u003e     世尊知我心，拔邪说涅槃。\u003cbr/\u003e\u003cbr/\u003e     我悉除邪见，于空法得证，\u003cbr/\u003e\u003cbr/\u003e     尔时心自谓，得至于灭度，\u003cbr/\u003e\u003cbr/\u003e     而今乃自觉，非是实灭度。\u003cbr/\u003e\u003cbr/\u003e     若得作佛时，具三十二相，\u003cbr/\u003e\u003cbr/\u003e     天人夜叉众，龙神等恭敬，\u003cbr/\u003e\u003cbr/\u003e     是时乃可谓，永尽灭无余。\u003cbr/\u003e\u003cbr/\u003e     佛于大众中，说我当作佛，\u003cbr/\u003e\u003cbr/\u003e     闻如是法音，疑悔悉已除。\u003cbr/\u003e\u003cbr/\u003e     初闻佛所说，心中大惊疑，\u003cbr/\u003e\u003cbr/\u003e     将非魔作佛，恼乱我心耶？\u003cbr/\u003e\u003cbr/\u003e     佛以种种缘，譬喻巧言说，\u003cbr/\u003e\u003cbr/\u003e     其心安如海，我闻疑网断。\u003cbr/\u003e\u003cbr/\u003e     佛说过去世，无量灭度佛，\u003cbr/\u003e\u003cbr/\u003e     安住方便中，亦皆说是法。\u003cbr/\u003e\u003cbr/\u003e     现在未来佛，其数无有量，\u003cbr/\u003e\u003cbr/\u003e     亦以诸方便，演说如是法。\u003cbr/\u003e\u003cbr/\u003e     如今者世尊，从生及出家，\u003cbr/\u003e\u003cbr/\u003e     得道转法轮，亦以方便说。\u003cbr/\u003e\u003cbr/\u003e     世尊说实道，波旬无此事，\u003cbr/\u003e\u003cbr/\u003e     以是我定知，非是魔作佛，\u003cbr/\u003e\u003cbr/\u003e     我堕疑网故，谓是魔所为。\u003cbr/\u003e\u003cbr/\u003e     闻佛柔软音，深远甚微妙，\u003cbr/\u003e\u003cbr/\u003e     演畅清净法，我心大欢喜，\u003cbr/\u003e\u003cbr/\u003e     疑悔永已尽，安住实智中。\u003cbr/\u003e\u003cbr/\u003e     我定当作佛，为天人所敬，\u003cbr/\u003e\u003cbr/\u003e     转无上法轮，教化诸菩萨。”\u003cbr/\u003e\u003cbr/\u003e     尔时，佛告舍利弗：“吾今于天、人、沙门、婆罗门等大众中说：我昔曾于二万亿佛所，为无上道故常教化汝，汝亦长夜随我受学，我以方便引导汝故生我法中。舍利弗，我昔教汝志愿佛道，汝今悉忘，而便自谓已得灭度。我今还欲令汝忆念本愿所行道故，为诸声闻说是大乘经，名《妙法莲华》，教菩萨法佛所护念。\u003cbr/\u003e\u003cbr/\u003e     “舍利弗，汝于未来世过无量无边不可思议劫，供养若干千万亿佛，奉持正法，具足菩萨所行之道，当得作佛，号曰华光如来、应供、正遍知、明行足、善逝、世间解、无上士、调御丈夫、天人师、佛世尊，国名离垢。其土平正清净严饰，安隐丰乐，天人炽盛，琉璃为地，有八交道，黄金为绳以界其侧，其傍各有七宝行树，常有华果，华光如来亦以三乘教化众生。\u003cbr/\u003e\u003cbr/\u003e     “舍利弗，彼佛出时虽非恶世，以本愿故说三乘法。其劫名大宝庄严。何故名曰大宝庄严？其国中以菩萨为大宝故。彼诸菩萨无量无边不可思议，算数譬喻所不能及，非佛智力无能知者。若欲行时，宝华承足。此诸菩萨非初发意，皆久植德本，于无量百千万亿佛所净修梵行，恒为诸佛之所称叹，常修佛慧，具大神通，善知一切诸法之门，质直无伪，志念坚固，如是菩萨充满其国。\u003cbr/\u003e\u003cbr/\u003e     “舍利弗，华光佛寿十二小劫，除为王子未作佛时。其国人民寿八小劫。华光如来过十二小劫，授坚满菩萨阿耨多罗三藐三菩提记，告诸比丘：‘是坚满菩萨次当作佛，号曰华足安行多陀阿伽度阿罗诃三藐三佛陀，其佛国土亦复如是。’舍利弗，是华光佛灭度之后，正法住世三十二小劫，像法住世亦三十二小劫。”\u003cbr/\u003e\u003cbr/\u003e     尔时，世尊欲重宣此义，而说偈言：\u003cbr/\u003e\u003cbr/\u003e     “舍利弗来世，成佛普智尊，\u003cbr/\u003e\u003cbr/\u003e     号名曰华光，当度无量众。\u003cbr/\u003e\u003cbr/\u003e     供养无数佛，具足菩萨行，\u003cbr/\u003e\u003cbr/\u003e     十力等功德，证于无上道。\u003cbr/\u003e\u003cbr/\u003e     过无量劫已，劫名大宝严，\u003cbr/\u003e\u003cbr/\u003e     世界名离垢，清净无瑕秽，\u003cbr/\u003e\u003cbr/\u003e     以琉璃为地，金绳界其道，\u003cbr/\u003e\u003cbr/\u003e     七宝杂色树，常有华果实。\u003cbr/\u003e\u003cbr/\u003e     彼国诸菩萨，志念常坚固，\u003cbr/\u003e\u003cbr/\u003e     神通波罗蜜，皆已悉具足，\u003cbr/\u003e\u003cbr/\u003e     于无数佛所，善学菩萨道，\u003cbr/\u003e\u003cbr/\u003e     如是等大士，华光佛所化。\u003cbr/\u003e\u003cbr/\u003e     佛为王子时，弃国舍世荣，\u003cbr/\u003e\u003cbr/\u003e     于最末后身，出家成佛道。\u003cbr/\u003e\u003cbr/\u003e     华光佛住世，寿十二小劫；\u003cbr/\u003e\u003cbr/\u003e     其国人民众，寿命八小劫；\u003cbr/\u003e\u003cbr/\u003e     佛灭度之后，正法住于世，\u003cbr/\u003e\u003cbr/\u003e     三十二小劫，广度诸众生；\u003cbr/\u003e\u003cbr/\u003e     正法灭尽已，像法三十二，\u003cbr/\u003e\u003cbr/\u003e     舍利广流布，天人普供养。\u003cbr/\u003e\u003cbr/\u003e     华光佛所为，其事皆如是，\u003cbr/\u003e\u003cbr/\u003e     其两足圣尊，最胜无伦匹，\u003cbr/\u003e\u003cbr/\u003e     彼即是汝身，宜应自欣庆。”\u003cbr/\u003e\u003cbr/\u003e     尔时，四部众比丘、比丘尼、优婆塞、优婆夷，天、龙、夜叉、乾闼婆、阿修罗、迦楼罗、紧那罗、摩睺罗伽等大众，见舍利弗于佛前受阿耨多罗三藐三菩提记，心大欢喜踊跃无量，各各脱身所著上衣以供养佛。释提桓因、梵天王等，与无数天子，亦以天妙衣、天曼陀罗华、摩诃曼陀罗华等供养于佛。所散天衣住虚空中而自回转，诸天伎乐百千万种，于虚空中一时俱作，雨众天华。而作是言：“佛昔于波罗奈初转法轮，今乃复转无上最大法轮。”\u003cbr/\u003e\u003cbr/\u003e     尔时，诸天子欲重宣此义，而说偈言：\u003cbr/\u003e\u003cbr/\u003e     “昔于波罗奈，转四谛法轮，\u003cbr/\u003e\u003cbr/\u003e     分别说诸法，五众之生灭；\u003cbr/\u003e\u003cbr/\u003e     今复转最妙，无上大法轮，\u003cbr/\u003e\u003cbr/\u003e     是法甚深奥，少有能信者。\u003cbr/\u003e\u003cbr/\u003e     我等从昔来，数闻世尊说，\u003cbr/\u003e\u003cbr/\u003e     未曾闻如是，深妙之上法，\u003cbr/\u003e\u003cbr/\u003e     世尊说是法，我等皆随喜。\u003cbr/\u003e\u003cbr/\u003e     大智舍利弗，今得受尊记，\u003cbr/\u003e\u003cbr/\u003e     我等亦如是，必当得作佛，\u003cbr/\u003e\u003cbr/\u003e     于一切世间，最尊无有上。\u003cbr/\u003e\u003cbr/\u003e     佛道叵思议，方便随宜说，\u003cbr/\u003e\u003cbr/\u003e     我所有福业，今世若过世，\u003cbr/\u003e\u003cbr/\u003e     及见佛功德，尽回向佛道。”\u003cbr/\u003e\u003cbr/\u003e     尔时，舍利弗白佛言：“世尊，我今无复疑悔，亲于佛前得受阿耨多罗三藐三菩提记。是诸千二百心自在者，昔住学地，佛常教化言：‘我法能离生老病死，究竟涅槃。’是学无学人，亦各自以离我见及有无见等，谓得涅槃。而今于世尊前闻所未闻，皆堕疑惑。善哉！世尊，愿为四众说其因缘令离疑悔。”\u003cbr/\u003e\u003cbr/\u003e     尔时，佛告舍利弗：“我先不言诸佛世尊，以种种因缘、譬喻言辞、方便说法，皆为阿耨多罗三藐三菩提耶？是诸所说皆为化菩萨故。然舍利弗，今当复以譬喻更明此义。诸有智者，以譬喻得解。\u003cbr/\u003e\u003cbr/\u003e     “舍利弗，若国邑聚落有大长者，其年衰迈，财富无量，多有田宅及诸僮仆。其家广大，唯有一门，多诸人众，一百、二百乃至五百人，止住其中。堂阁朽故，墙壁隤落，柱根腐败，梁栋倾危，周匝俱时欻然火起焚烧舍宅。长者诸子，若十、二十或至三十，在此宅中。长者见是大火从四面起，即大惊怖，而作是念：‘我虽能于此所烧之门安隐得出，而诸子等，于火宅内乐著嬉戏，不觉不知，不惊不怖，火来逼身苦痛切己，心不厌患，无求出意。’\u003cbr/\u003e\u003cbr/\u003e     “舍利弗，是长者作是思惟：‘我身手有力，当以衣裓，若以机案，从舍出之。’复更思惟：‘是舍唯有一门，而复狭小。诸子幼稚未有所识，恋著戏处，或当堕落为火所烧。我当为说怖畏之事，此舍已烧，宜时疾出，无令为火之所烧害。’作是念已，如所思惟，具告诸子：‘汝等速出！’父虽怜愍善言诱喻，而诸子等，乐著嬉戏不肯信受，不惊不畏了无出心，亦复不知何者是火、何者为舍、云何为失，但东西走戏视父而已。尔时，长者即作是念：‘此舍已为大火所烧。我及诸子，若不时出，必为所焚。我今当设方便，令诸子等得免斯害。’父知诸子先心各有所好，种种珍玩奇异之物，情必乐著，而告之言：‘汝等所可玩好，希有难得。汝若不取，后必忧悔。如此种种羊车、鹿车、牛车今在门外，可以游戏。汝等于此火宅宜速出来，随汝所欲，皆当与汝。’尔时，诸子闻父所说，珍玩之物适其愿故，心各勇锐互相推排，竞共驰走争出火宅。是时，长者见诸子等安隐得出，皆于四衢道中露地而坐，无复障碍，其心泰然欢喜踊跃。时诸子等各白父言：‘父先所许玩好之具，羊车、鹿车、牛车愿时赐与。’\u003cbr/\u003e\u003cbr/\u003e     “舍利弗，尔时，长者各赐诸子等一大车。其车高广，众宝庄校，周匝栏楯，四面悬铃；又于其上张设幰盖，亦以珍奇杂宝而严饰之，宝绳绞络垂诸华缨，重敷綩綖安置丹枕；驾以白牛，肤色充洁，形体姝好，有大筋力，行步平正，其疾如风；又多仆从而侍卫之。所以者何？是大长者，财富无量，种种诸藏悉皆充溢，而作是念：‘我财物无极，不应以下劣小车与诸子等。今此幼童皆是吾子，爱无偏党。我有如是七宝大车，其数无量，应当等心各各与之，不宜差别。所以者何？以我此物周给一国，犹尚不匮，何况诸子？’是时，诸子各乘大车，得未曾有，非本所望。\u003cbr/\u003e\u003cbr/\u003e     “舍利弗，于汝意云何？是长者等与诸子珍宝大车，宁有虚妄不？”\u003cbr/\u003e\u003cbr/\u003e     舍利弗言：“不也，世尊。是长者但令诸子得免火难，全其躯命，非为虚妄。何以故？若全身命，便为已得玩好之具，况复方便于彼火宅而拔济之！世尊，若是长者，乃至不与最小一车，犹不虚妄。何以故？是长者先作是意：‘我以方便令子得出。’以是因缘，无虚妄也。何况长者自知财富无量，欲饶益诸子等与大车！”\u003cbr/\u003e\u003cbr/\u003e     佛告舍利弗：“善哉！善哉！如汝所言。舍利弗，如来亦复如是，则为一切世间之父；于诸怖畏、衰恼、忧患、无明闇蔽，永尽无余；而悉成就无量知见、力、无所畏，有大神力及智慧力，具足方便、智慧波罗蜜，大慈大悲，常无懈惓，恒求善事利益一切，而生三界朽故火宅，为度众生生老病死、忧悲苦恼、愚痴闇蔽、三毒之火，教化令得阿耨多罗三藐三菩提。见诸众生为生老病死、忧悲苦恼之所烧煮，亦以五欲财利故受种种苦，又以贪著追求故现受众苦，后受地狱、畜生、饿鬼之苦，若生天上及在人间，贫穷困苦、爱别离苦、怨憎会苦，如是等种种诸苦。众生没在其中，欢喜游戏，不觉不知，不惊不怖，亦不生厌，不求解脱，于此三界火宅东西驰走，虽遭大苦不以为患。舍利弗，佛见此已便作是念：‘我为众生之父，应拔其苦难，与无量无边佛智慧乐，令其游戏。’舍利弗，如来复作是念：‘若我但以神力及智慧力，舍于方便，为诸众生赞如来知见、力、无所畏者，众生不能以是得度。所以者何？是诸众生，未免生老病死、忧悲苦恼，而为三界火宅所烧，何由能解佛之智慧？’\u003cbr/\u003e\u003cbr/\u003e     “舍利弗，如彼长者，虽复身手有力而不用之，但以殷勤方便，勉济诸子火宅之难，然后各与珍宝大车；如来亦复如是，虽有力无所畏而不用之，但以智慧方便，于三界火宅拔济众生，为说三乘——声闻、辟支佛、佛乘，而作是言：‘汝等莫得乐住三界火宅，勿贪粗弊色声香味触也。若贪著生爱则为所烧。汝速出三界，当得三乘——声闻、辟支佛、佛乘。我今为汝保任此事，终不虚也。汝等但当勤修精进。’如来以是方便诱进众生，复作是言：‘汝等当知，此三乘法皆是圣所称叹，自在无系，无所依求。乘是三乘，以无漏根、力、觉、道、禅定、解脱三昧等而自娱乐，便得无量安隐快乐。’\u003cbr/\u003e\u003cbr/\u003e     “舍利弗，若有众生，内有智性，从佛世尊闻法信受，殷勤精进，欲速出三界自求涅槃，是名声闻乘，如彼诸子为求羊车出于火宅。若有众生，从佛世尊闻法信受，殷勤精进求自然慧，乐独善寂，深知诸法因缘，是名辟支佛乘，如彼诸子为求鹿车出于火宅。若有众生，从佛世尊闻法信受，勤修精进，求一切智、佛智、自然智、无师智，如来知见、力、无所畏，愍念安乐无量众生，利益天人度脱一切，是名大乘。菩萨求此乘故名为摩诃萨，如彼诸子为求牛车出于火宅。\u003cbr/\u003e\u003cbr/\u003e     “舍利弗，如彼长者见诸子等，安隐得出火宅到无畏处，自惟财富无量，等以大车而赐诸子；如来亦复如是，为一切众生之父，若见无量亿千众生，以佛教门出三界苦、怖畏险道，得涅槃乐，如来尔时便作是念：‘我有无量无边智慧、力、无畏等诸佛法藏，是诸众生皆是我子，等与大乘，不令有人独得灭度，皆以如来灭度而灭度之。是诸众生脱三界者，悉与诸佛禅定解脱等娱乐之具，皆是一相一种圣所称叹，能生净妙第一之乐。’\u003cbr/\u003e\u003cbr/\u003e     “舍利弗，如彼长者初以三车诱引诸子，然后但与大车宝物庄严安隐第一，然彼长者无虚妄之咎；如来亦复如是，无有虚妄，初说三乘引导众生，然后但以大乘而度脱之。何以故？如来有无量智慧力无所畏诸法之藏，能与一切众生大乘之法，但不尽能受。舍利弗，以是因缘，当知诸佛方便力故，于一佛乘分别说三。”\u003cbr/\u003e\u003cbr/\u003e     佛欲重宣此义，而说偈言：\u003cbr/\u003e\u003cbr/\u003e     “譬如长者，有一大宅，\u003cbr/\u003e\u003cbr/\u003e     其宅久故，而复顿弊，\u003cbr/\u003e\u003cbr/\u003e     堂舍高危，柱根摧朽，\u003cbr/\u003e\u003cbr/\u003e     梁栋倾斜，基陛隤毁，\u003cbr/\u003e\u003cbr/\u003e     墙壁圮坼，泥涂褫落，\u003cbr/\u003e\u003cbr/\u003e     覆苫乱坠，椽梠差脱，\u003cbr/\u003e\u003cbr/\u003e     周障屈曲，杂秽充遍。\u003cbr/\u003e\u003cbr/\u003e     有五百人，止住其中。\u003cbr/\u003e\u003cbr/\u003e     鸱枭雕鹫，乌鹊鸠鸽，\u003cbr/\u003e\u003cbr/\u003e     蚖蛇蝮蝎，蜈蚣蚰蜒，\u003cbr/\u003e\u003cbr/\u003e     守宫百足，狖狸鼷鼠，\u003cbr/\u003e\u003cbr/\u003e     诸恶虫辈，交横驰走。\u003cbr/\u003e\u003cbr/\u003e     屎尿臭处，不净流溢，\u003cbr/\u003e\u003cbr/\u003e     蜣螂诸虫，而集其上。\u003cbr/\u003e\u003cbr/\u003e     狐狼野干，咀嚼践蹋，\u003cbr/\u003e\u003cbr/\u003e     嚌啮死尸，骨肉狼藉。\u003cbr/\u003e\u003cbr/\u003e     由是群狗，竞来搏撮，\u003cbr/\u003e\u003cbr/\u003e     饥羸慞惶，处处求食。\u003cbr/\u003e\u003cbr/\u003e     斗诤摣掣，啀喍嗥吠，\u003cbr/\u003e\u003cbr/\u003e     其舍恐怖，变状如是。\u003cbr/\u003e\u003cbr/\u003e     处处皆有，魑魅魍魉，\u003cbr/\u003e\u003cbr/\u003e     夜叉恶鬼，食啖人肉。\u003cbr/\u003e\u003cbr/\u003e     毒虫之属，诸恶禽兽，\u003cbr/\u003e\u003cbr/\u003e     孚乳产生，各自藏护。\u003cbr/\u003e\u003cbr/\u003e     夜叉竞来，争取食之，\u003cbr/\u003e\u003cbr/\u003e     食之既饱，恶心转炽，\u003cbr/\u003e\u003cbr/\u003e     斗诤之声，甚可怖畏。\u003cbr/\u003e\u003cbr/\u003e     鸠槃荼鬼，蹲踞土埵，\u003cbr/\u003e\u003cbr/\u003e     或时离地，一尺二尺，\u003cbr/\u003e\u003cbr/\u003e     往返游行，纵逸嬉戏，\u003cbr/\u003e\u003cbr/\u003e     捉狗两足，扑令失声，\u003cbr/\u003e\u003cbr/\u003e     以脚加颈，怖狗自乐。\u003cbr/\u003e\u003cbr/\u003e     复有诸鬼，其身长大，\u003cbr/\u003e\u003cbr/\u003e     裸形黑瘦，常住其中，\u003cbr/\u003e\u003cbr/\u003e     发大恶声，叫呼求食。\u003cbr/\u003e\u003cbr/\u003e     复有诸鬼，其咽如针，\u003cbr/\u003e\u003cbr/\u003e     复有诸鬼，首如牛头，\u003cbr/\u003e\u003cbr/\u003e     或食人肉，或复啖狗，\u003cbr/\u003e\u003cbr/\u003e     头发蓬乱，残害凶险，\u003cbr/\u003e\u003cbr/\u003e     饥渴所逼，叫唤驰走。\u003cbr/\u003e\u003cbr/\u003e     夜叉饿鬼，诸恶鸟兽，\u003cbr/\u003e\u003cbr/\u003e     饥急四向，窥看窗牖，\u003cbr/\u003e\u003cbr/\u003e     如是诸难，恐畏无量。\u003cbr/\u003e\u003cbr/\u003e     “是朽故宅，属于一人。\u003cbr/\u003e\u003cbr/\u003e     其人近出，未久之间，\u003cbr/\u003e\u003cbr/\u003e     于后舍宅，忽然火起。\u003cbr/\u003e\u003cbr/\u003e     四面一时，其炎俱炽，\u003cbr/\u003e\u003cbr/\u003e     栋梁椽柱，爆声震裂，\u003cbr/\u003e\u003cbr/\u003e     摧折堕落，墙壁崩倒。\u003cbr/\u003e\u003cbr/\u003e     诸鬼神等，扬声大叫。\u003cbr/\u003e\u003cbr/\u003e     雕鹫诸鸟，鸠槃荼等，\u003cbr/\u003e\u003cbr/\u003e     周章惶怖，不能自出。\u003cbr/\u003e\u003cbr/\u003e     恶兽毒虫，藏窜孔穴。\u003cbr/\u003e\u003cbr/\u003e     毗舍阇鬼，亦住其中，\u003cbr/\u003e\u003cbr/\u003e     薄福德故，为火所逼，\u003cbr/\u003e\u003cbr/\u003e     共相残害，饮血啖肉。\u003cbr/\u003e\u003cbr/\u003e     野干之属，并已前死，\u003cbr/\u003e\u003cbr/\u003e     诸大恶兽，竞来食啖。\u003cbr/\u003e\u003cbr/\u003e     臭烟熢[火+孛]，四面充塞。\u003cbr/\u003e\u003cbr/\u003e     蜈蚣蚰蜒，毒蛇之类，\u003cbr/\u003e\u003cbr/\u003e     为火所烧，争走出穴，\u003cbr/\u003e\u003cbr/\u003e     鸠槃荼鬼，随取而食。\u003cbr/\u003e\u003cbr/\u003e     又诸饿鬼，头上火燃，\u003cbr/\u003e\u003cbr/\u003e     饥渴热恼，周章闷走。\u003cbr/\u003e\u003cbr/\u003e     其宅如是，甚可怖畏，\u003cbr/\u003e\u003cbr/\u003e     毒害火灾，众难非一。\u003cbr/\u003e\u003cbr/\u003e     “是时宅主，在门外立，\u003cbr/\u003e\u003cbr/\u003e     闻有人言：汝诸子等，\u003cbr/\u003e\u003cbr/\u003e     先因游戏，来入此宅，\u003cbr/\u003e\u003cbr/\u003e     稚小无知，欢娱乐著。\u003cbr/\u003e\u003cbr/\u003e     长者闻已，惊入火宅，\u003cbr/\u003e\u003cbr/\u003e     方宜救济，令无烧害。\u003cbr/\u003e\u003cbr/\u003e     告喻诸子，说众患难，\u003cbr/\u003e\u003cbr/\u003e     恶鬼毒虫，灾火蔓延，\u003cbr/\u003e\u003cbr/\u003e     众苦次第，相续不绝。\u003cbr/\u003e\u003cbr/\u003e     毒蛇蚖蝮，及诸夜叉，\u003cbr/\u003e\u003cbr/\u003e     鸠槃茶鬼，野干狐狗，\u003cbr/\u003e\u003cbr/\u003e     雕鹫鸱枭，百足之属，\u003cbr/\u003e\u003cbr/\u003e     饥渴恼急，甚可怖畏。\u003cbr/\u003e\u003cbr/\u003e     此苦难处，况复大火！\u003cbr/\u003e\u003cbr/\u003e     诸子无知，虽闻父诲，\u003cbr/\u003e\u003cbr/\u003e     犹故乐著，嬉戏不已。\u003cbr/\u003e\u003cbr/\u003e     是时长者，而作是念：\u003cbr/\u003e\u003cbr/\u003e     诸子如此，益我愁恼。\u003cbr/\u003e\u003cbr/\u003e     今此舍宅，无一可乐，\u003cbr/\u003e\u003cbr/\u003e     而诸子等，耽湎嬉戏，\u003cbr/\u003e\u003cbr/\u003e     不受我教，将为火害！\u003cbr/\u003e\u003cbr/\u003e     即便思惟，设诸方便，\u003cbr/\u003e\u003cbr/\u003e     告诸子等：我有种种，\u003cbr/\u003e\u003cbr/\u003e     珍玩之具，妙宝好车，\u003cbr/\u003e\u003cbr/\u003e     羊车鹿车，大牛之车，\u003cbr/\u003e\u003cbr/\u003e     今在门外，汝等出来。\u003cbr/\u003e\u003cbr/\u003e     吾为汝等，造作此车，\u003cbr/\u003e\u003cbr/\u003e     随意所乐，可以游戏。\u003cbr/\u003e\u003cbr/\u003e     诸子闻说，如此诸车，\u003cbr/\u003e\u003cbr/\u003e     即时奔竞，驰走而出，\u003cbr/\u003e\u003cbr/\u003e     到于空地，离诸苦难。\u003cbr/\u003e\u003cbr/\u003e     长者见子，得出火宅，\u003cbr/\u003e\u003cbr/\u003e     住于四衢，坐师子座，\u003cbr/\u003e\u003cbr/\u003e     而自庆言：我今快乐，\u003cbr/\u003e\u003cbr/\u003e     此诸子等，生育甚难。\u003cbr/\u003e\u003cbr/\u003e     愚小无知，而入险宅，\u003cbr/\u003e\u003cbr/\u003e     多诸毒虫，魑魅可畏，\u003cbr/\u003e\u003cbr/\u003e     大火猛炎，四面俱起；\u003cbr/\u003e\u003cbr/\u003e     而此诸子，贪乐嬉戏，\u003cbr/\u003e\u003cbr/\u003e     我已救之，令得脱难，\u003cbr/\u003e\u003cbr/\u003e     是故诸人，我今快乐。\u003cbr/\u003e\u003cbr/\u003e     尔时诸子，知父安坐，\u003cbr/\u003e\u003cbr/\u003e     皆诣父所，而白父言：\u003cbr/\u003e\u003cbr/\u003e     愿赐我等，三种宝车，\u003cbr/\u003e\u003cbr/\u003e     如前所许，诸子出来，\u003cbr/\u003e\u003cbr/\u003e     当以三车，随汝所欲，\u003cbr/\u003e\u003cbr/\u003e     今正是时，唯垂给与。\u003cbr/\u003e\u003cbr/\u003e     长者大富，库藏众多，\u003cbr/\u003e\u003cbr/\u003e     金银琉璃，砗磲玛瑙。\u003cbr/\u003e\u003cbr/\u003e     以众宝物，造诸大车，\u003cbr/\u003e\u003cbr/\u003e     庄校严饰，周匝栏楯，\u003cbr/\u003e\u003cbr/\u003e     四面悬铃，金绳交络，\u003cbr/\u003e\u003cbr/\u003e     真珠罗网，张施其上，\u003cbr/\u003e\u003cbr/\u003e     金华诸璎，处处垂下，\u003cbr/\u003e\u003cbr/\u003e     众彩杂饰，周匝围绕，\u003cbr/\u003e\u003cbr/\u003e     柔软缯纩，以为茵蓐，\u003cbr/\u003e\u003cbr/\u003e     上妙细氎，价值千亿，\u003cbr/\u003e\u003cbr/\u003e     鲜白净洁，以覆其上。\u003cbr/\u003e\u003cbr/\u003e     有大白牛，肥壮多力，\u003cbr/\u003e\u003cbr/\u003e     形体姝好，以驾宝车，\u003cbr/\u003e\u003cbr/\u003e     多诸傧从，而侍卫之。\u003cbr/\u003e\u003cbr/\u003e     以是妙车，等赐诸子，\u003cbr/\u003e\u003cbr/\u003e     诸子是时，欢喜踊跃，\u003cbr/\u003e\u003cbr/\u003e     乘是宝车，游于四方，\u003cbr/\u003e\u003cbr/\u003e     嬉戏快乐，自在无碍。\u003cbr/\u003e\u003cbr/\u003e     “告舍利弗，我亦如是，\u003cbr/\u003e\u003cbr/\u003e     众圣中尊，世间之父。\u003cbr/\u003e\u003cbr/\u003e     一切众生，皆是吾子，\u003cbr/\u003e\u003cbr/\u003e     深著世乐，无有慧心。\u003cbr/\u003e\u003cbr/\u003e     三界无安，犹如火宅，\u003cbr/\u003e\u003cbr/\u003e     众苦充满，甚可怖畏，\u003cbr/\u003e\u003cbr/\u003e     常有生老，病死忧患，\u003cbr/\u003e\u003cbr/\u003e     如是等火，炽然不息。\u003cbr/\u003e\u003cbr/\u003e     如来已离，三界火宅，\u003cbr/\u003e\u003cbr/\u003e     寂然闲居，安处林野。\u003cbr/\u003e\u003cbr/\u003e     今此三界，皆是我有，\u003cbr/\u003e\u003cbr/\u003e     其中众生，悉是吾子。\u003cbr/\u003e\u003cbr/\u003e     而今此处，多诸患难，\u003cbr/\u003e\u003cbr/\u003e     唯我一人，能为救护。\u003cbr/\u003e\u003cbr/\u003e     虽复教诏，而不信受，\u003cbr/\u003e\u003cbr/\u003e     于诸欲染，贪著深故，\u003cbr/\u003e\u003cbr/\u003e     以是方便，为说三乘，\u003cbr/\u003e\u003cbr/\u003e     令诸众生，知三界苦，\u003cbr/\u003e\u003cbr/\u003e     开示演说，出世间道。\u003cbr/\u003e\u003cbr/\u003e     是诸子等，若心决定，\u003cbr/\u003e\u003cbr/\u003e     具足三明，及六神通，\u003cbr/\u003e\u003cbr/\u003e     有得缘觉，不退菩萨。\u003cbr/\u003e\u003cbr/\u003e     “汝舍利弗，我为众生，\u003cbr/\u003e\u003cbr/\u003e     以此譬喻，说一佛乘，\u003cbr/\u003e\u003cbr/\u003e     汝等若能，信受是语，\u003cbr/\u003e\u003cbr/\u003e     一切皆当，成得佛道。\u003cbr/\u003e\u003cbr/\u003e     是乘微妙，清净第一，\u003cbr/\u003e\u003cbr/\u003e     于诸世间，为无有上，\u003cbr/\u003e\u003cbr/\u003e     佛所悦可，一切众生，\u003cbr/\u003e\u003cbr/\u003e     所应称赞，供养礼拜。\u003cbr/\u003e\u003cbr/\u003e     无量亿千，诸力解脱，\u003cbr/\u003e\u003cbr/\u003e     禅定智慧，及佛余法，\u003cbr/\u003e\u003cbr/\u003e     得如是乘，令诸子等，\u003cbr/\u003e\u003cbr/\u003e     日夜劫数，常得游戏，\u003cbr/\u003e\u003cbr/\u003e     与诸菩萨，及声闻众，\u003cbr/\u003e\u003cbr/\u003e     乘此宝乘，直至道场。\u003cbr/\u003e\u003cbr/\u003e     以是因缘，十方谛求，\u003cbr/\u003e\u003cbr/\u003e     更无余乘，除佛方便。\u003cbr/\u003e\u003cbr/\u003e     “告舍利弗，汝诸人等，\u003cbr/\u003e\u003cbr/\u003e     皆是吾子，我则是父。\u003cbr/\u003e\u003cbr/\u003e     汝等累劫，众苦所烧，\u003cbr/\u003e\u003cbr/\u003e     我皆济拔，令出三界。\u003cbr/\u003e\u003cbr/\u003e     我虽先说，汝等灭度，\u003cbr/\u003e\u003cbr/\u003e     但尽生死，而实不灭，\u003cbr/\u003e\u003cbr/\u003e     今所应作，唯佛智慧。\u003cbr/\u003e\u003cbr/\u003e     若有菩萨，于是众中，\u003cbr/\u003e\u003cbr/\u003e     能一心听，诸佛实法，\u003cbr/\u003e\u003cbr/\u003e     诸佛世尊，虽以方便，\u003cbr/\u003e\u003cbr/\u003e     所化众生，皆是菩萨。\u003cbr/\u003e\u003cbr/\u003e     若人小智，深著爱欲，\u003cbr/\u003e\u003cbr/\u003e     为此等故，说于苦谛，\u003cbr/\u003e\u003cbr/\u003e     众生心喜，得未曾有，\u003cbr/\u003e\u003cbr/\u003e     佛说苦谛，真实无异。\u003cbr/\u003e\u003cbr/\u003e     若有众生，不知苦本，\u003cbr/\u003e\u003cbr/\u003e     深著苦因，不能暂舍，\u003cbr/\u003e\u003cbr/\u003e     为是等故，方便说道，\u003cbr/\u003e\u003cbr/\u003e     诸苦所因，贪欲为本，\u003cbr/\u003e\u003cbr/\u003e     若灭贪欲，无所依止，\u003cbr/\u003e\u003cbr/\u003e     灭尽诸苦，名第三谛，\u003cbr/\u003e\u003cbr/\u003e     为灭谛故，修行于道，\u003cbr/\u003e\u003cbr/\u003e     离诸苦缚，名得解脱。\u003cbr/\u003e\u003cbr/\u003e     是人于何，而得解脱？\u003cbr/\u003e\u003cbr/\u003e     但离虚妄，名为解脱，\u003cbr/\u003e\u003cbr/\u003e     其实未得，一切解脱。\u003cbr/\u003e\u003cbr/\u003e     佛说是人，未实灭度，\u003cbr/\u003e\u003cbr/\u003e     斯人未得，无上道故，\u003cbr/\u003e\u003cbr/\u003e     我意不欲，令至灭度。\u003cbr/\u003e\u003cbr/\u003e     我为法王，于法自在，\u003cbr/\u003e\u003cbr/\u003e     安隐众生，故现于世。\u003cbr/\u003e\u003cbr/\u003e     “汝舍利弗，我此法印，\u003cbr/\u003e\u003cbr/\u003e     为欲利益，世间故说，\u003cbr/\u003e\u003cbr/\u003e     在所游方，勿妄宣传。\u003cbr/\u003e\u003cbr/\u003e     若有闻者，随喜顶受，\u003cbr/\u003e\u003cbr/\u003e     当知是人，阿鞞跋致。\u003cbr/\u003e\u003cbr/\u003e     若有信受，此经法者，\u003cbr/\u003e\u003cbr/\u003e     是人已曾，见过去佛，\u003cbr/\u003e\u003cbr/\u003e     恭敬供养，亦闻是法。\u003cbr/\u003e\u003cbr/\u003e     若人有能，信汝所说，\u003cbr/\u003e\u003cbr/\u003e     则为见我，亦见于汝，\u003cbr/\u003e\u003cbr/\u003e     及比丘僧，并诸菩萨。\u003cbr/\u003e\u003cbr/\u003e     斯法华经，为深智说，\u003cbr/\u003e\u003cbr/\u003e     浅识闻之，迷惑不解。\u003cbr/\u003e\u003cbr/\u003e     一切声闻，及辟支佛，\u003cbr/\u003e\u003cbr/\u003e     于此经中，力所不及。\u003cbr/\u003e\u003cbr/\u003e     汝舍利弗，尚于此经，\u003cbr/\u003e\u003cbr/\u003e     以信得入，况余声闻！\u003cbr/\u003e\u003cbr/\u003e     其余声闻，信佛语故，\u003cbr/\u003e\u003cbr/\u003e     随顺此经，非己智分。\u003cbr/\u003e\u003cbr/\u003e     “又舍利弗，憍慢懈怠，\u003cbr/\u003e\u003cbr/\u003e     计我见者，莫说此经。\u003cbr/\u003e\u003cbr/\u003e     凡夫浅识，深著五欲，\u003cbr/\u003e\u003cbr/\u003e     闻不能解，亦勿为说。\u003cbr/\u003e\u003cbr/\u003e     若人不信，毁谤此经，\u003cbr/\u003e\u003cbr/\u003e     则断一切，世间佛种。\u003cbr/\u003e\u003cbr/\u003e     或复颦蹙，而怀疑惑，\u003cbr/\u003e\u003cbr/\u003e     汝当听说，此人罪报。\u003cbr/\u003e\u003cbr/\u003e     若佛在世，若灭度后，\u003cbr/\u003e\u003cbr/\u003e     其有诽谤，如斯经典，\u003cbr/\u003e\u003cbr/\u003e     见有读诵，书持经者，\u003cbr/\u003e\u003cbr/\u003e     轻贱憎嫉，而怀结恨，\u003cbr/\u003e\u003cbr/\u003e     此人罪报，汝今复听：\u003cbr/\u003e\u003cbr/\u003e     其人命终，入阿鼻狱，\u003cbr/\u003e\u003cbr/\u003e     具足一劫，劫尽更生，\u003cbr/\u003e\u003cbr/\u003e     如是展转，至无数劫。\u003cbr/\u003e\u003cbr/\u003e     从地狱出，当堕畜生，\u003cbr/\u003e\u003cbr/\u003e     若狗野干，其影[乞+頁]瘦，\u003cbr/\u003e\u003cbr/\u003e     黧黮疥癞，人所触娆，\u003cbr/\u003e\u003cbr/\u003e     又复为人，之所恶贱，\u003cbr/\u003e\u003cbr/\u003e     常困饥渴，骨肉枯竭，\u003cbr/\u003e\u003cbr/\u003e     生受楚毒，死被瓦石，\u003cbr/\u003e\u003cbr/\u003e     断佛种故，受斯罪报。\u003cbr/\u003e\u003cbr/\u003e     若作骆驼，或生中驴，\u003cbr/\u003e\u003cbr/\u003e     身常负重，加诸杖捶，\u003cbr/\u003e\u003cbr/\u003e     但念水草，余无所知，\u003cbr/\u003e\u003cbr/\u003e     谤斯经故，获罪如是。\u003cbr/\u003e\u003cbr/\u003e     有作野干，来入聚落，\u003cbr/\u003e\u003cbr/\u003e     身体疥癞，又无一目，\u003cbr/\u003e\u003cbr/\u003e     为诸童子，之所打掷，\u003cbr/\u003e\u003cbr/\u003e     受诸苦痛，或时致死。\u003cbr/\u003e\u003cbr/\u003e     于此死已，更受蟒身，\u003cbr/\u003e\u003cbr/\u003e     其形长大，五百由旬，\u003cbr/\u003e\u003cbr/\u003e     聋騃无足，宛转腹行，\u003cbr/\u003e\u003cbr/\u003e     为诸小虫，之所唼食，\u003cbr/\u003e\u003cbr/\u003e     昼夜受苦，无有休息，\u003cbr/\u003e\u003cbr/\u003e     谤斯经故，获罪如是。\u003cbr/\u003e\u003cbr/\u003e     若得为人，诸根闇钝，\u003cbr/\u003e\u003cbr/\u003e     矬陋挛躄，盲聋背伛，\u003cbr/\u003e\u003cbr/\u003e     有所言说，人不信受，\u003cbr/\u003e\u003cbr/\u003e     口气常臭，鬼魅所著，\u003cbr/\u003e\u003cbr/\u003e     贫穷下贱，为人所使，\u003cbr/\u003e\u003cbr/\u003e     多病痟瘦，无所依怙，\u003cbr/\u003e\u003cbr/\u003e     虽亲附人，人不在意，\u003cbr/\u003e\u003cbr/\u003e     若有所得，寻复忘失，\u003cbr/\u003e\u003cbr/\u003e     若修医道，顺方治病，\u003cbr/\u003e\u003cbr/\u003e     更增他疾，或复致死，\u003cbr/\u003e\u003cbr/\u003e     若自有病，无人救疗，\u003cbr/\u003e\u003cbr/\u003e     设服良药，而复增剧，\u003cbr/\u003e\u003cbr/\u003e     若他反逆，抄劫窃盗，\u003cbr/\u003e\u003cbr/\u003e     如是等罪，横罗其殃。\u003cbr/\u003e\u003cbr/\u003e     如斯罪人，永不见佛，\u003cbr/\u003e\u003cbr/\u003e     众圣之王，说法教化。\u003cbr/\u003e\u003cbr/\u003e     如斯罪人，常生难处，\u003cbr/\u003e\u003cbr/\u003e     狂聋心乱，永不闻法，\u003cbr/\u003e\u003cbr/\u003e     于无数劫，如恒河沙，\u003cbr/\u003e\u003cbr/\u003e     生辄聋哑，诸根不具，\u003cbr/\u003e\u003cbr/\u003e     常处地狱，如游园观，\u003cbr/\u003e\u003cbr/\u003e     在余恶道，如己舍宅，\u003cbr/\u003e\u003cbr/\u003e     驼驴猪狗，是其行处，\u003cbr/\u003e\u003cbr/\u003e     谤斯经故，获罪如是。\u003cbr/\u003e\u003cbr/\u003e     若得为人，聋盲喑哑，\u003cbr/\u003e\u003cbr/\u003e     贫穷诸衰，以自庄严，\u003cbr/\u003e\u003cbr/\u003e     水肿干痟，疥癞痈疽，\u003cbr/\u003e\u003cbr/\u003e     如是等病，以为衣服，\u003cbr/\u003e\u003cbr/\u003e     身常臭处，垢秽不净，\u003cbr/\u003e\u003cbr/\u003e     深著我见，增益瞋恚，\u003cbr/\u003e\u003cbr/\u003e     淫欲炽盛，不择禽兽，\u003cbr/\u003e\u003cbr/\u003e     谤斯经故，获罪如是。\u003cbr/\u003e\u003cbr/\u003e     “告舍利弗，谤斯经者，\u003cbr/\u003e\u003cbr/\u003e     若说其罪，穷劫不尽。\u003cbr/\u003e\u003cbr/\u003e     以是因缘，我故语汝，\u003cbr/\u003e\u003cbr/\u003e     无智人中，莫说此经。\u003cbr/\u003e\u003cbr/\u003e     若有利根，智慧明了，\u003cbr/\u003e\u003cbr/\u003e     多闻强识，求佛道者，\u003cbr/\u003e\u003cbr/\u003e     如是之人，乃可为说。\u003cbr/\u003e\u003cbr/\u003e     若人曾见，亿百千佛，\u003cbr/\u003e\u003cbr/\u003e     植诸善本，深心坚固，\u003cbr/\u003e\u003cbr/\u003e     如是之人，乃可为说。\u003cbr/\u003e\u003cbr/\u003e     若人精进，常修慈心，\u003cbr/\u003e\u003cbr/\u003e     不惜身命，乃可为说。\u003cbr/\u003e\u003cbr/\u003e     若人恭敬，无有异心，\u003cbr/\u003e\u003cbr/\u003e     离诸凡愚，独处山泽，\u003cbr/\u003e\u003cbr/\u003e     如是之人，乃可为说。\u003cbr/\u003e\u003cbr/\u003e     又舍利弗，若见有人，\u003cbr/\u003e\u003cbr/\u003e     舍恶知识，亲近善友，\u003cbr/\u003e\u003cbr/\u003e     如是之人，乃可为说。\u003cbr/\u003e\u003cbr/\u003e     若见佛子，持戒清洁，\u003cbr/\u003e\u003cbr/\u003e     如净明珠，求大乘经，\u003cbr/\u003e\u003cbr/\u003e     如是之人，乃可为说。\u003cbr/\u003e\u003cbr/\u003e     若人无瞋，质直柔软，\u003cbr/\u003e\u003cbr/\u003e     常愍一切，恭敬诸佛，\u003cbr/\u003e\u003cbr/\u003e     如是之人，乃可为说。\u003cbr/\u003e\u003cbr/\u003e     复有佛子，于大众中，\u003cbr/\u003e\u003cbr/\u003e     以清净心，种种因缘，\u003cbr/\u003e\u003cbr/\u003e     譬喻言辞，说法无碍，\u003cbr/\u003e\u003cbr/\u003e     如是之人，乃可为说。\u003cbr/\u003e\u003cbr/\u003e     若有比丘，为一切智，\u003cbr/\u003e\u003cbr/\u003e     四方求法，合掌顶受，\u003cbr/\u003e\u003cbr/\u003e     但乐受持，大乘经典，\u003cbr/\u003e\u003cbr/\u003e     乃至不受，余经一偈，\u003cbr/\u003e\u003cbr/\u003e     如是之人，乃可为说。\u003cbr/\u003e\u003cbr/\u003e     如人至心，求佛舍利，\u003cbr/\u003e\u003cbr/\u003e     如是求经，得已顶受，\u003cbr/\u003e\u003cbr/\u003e     其人不复，志求余经，\u003cbr/\u003e\u003cbr/\u003e     亦未曾念，外道典籍，\u003cbr/\u003e\u003cbr/\u003e     如是之人，乃可为说。\u003cbr/\u003e\u003cbr/\u003e     告舍利弗，我说是相，\u003cbr/\u003e\u003cbr/\u003e     求佛道者，穷劫不尽。\u003cbr/\u003e\u003cbr/\u003e     如是等人，则能信解，\u003cbr/\u003e\u003cbr/\u003e     汝当为说，妙法华经。”\u003cbr/\u003e\u003cbr/\u003e     信解品第四\u003cbr/\u003e\u003cbr/\u003e     尔时，慧命须菩提、摩诃迦旃延、摩诃迦叶、摩诃目揵连，从佛所闻未曾有法，世尊授舍利弗阿耨多罗三藐三菩提记，发希有心欢喜踊跃，即从座起，整衣服，偏袒右肩，右膝著地，一心合掌，曲躬恭敬，瞻仰尊颜而白佛言：“我等居僧之首，年并朽迈，自谓已得涅槃，无所堪任，不复进求阿耨多罗三藐三菩提。世尊往昔说法既久，我时在座，身体疲懈，但念空、无相、无作，于菩萨法游戏神通、净佛国土、成就众生，心不喜乐。所以者何？世尊令我等出于三界得涅槃证。又今我等年已朽迈，于佛教化菩萨阿耨多罗三藐三菩提，不生一念好乐之心。我等今于佛前，闻授声闻阿耨多罗三藐三菩提记，心甚欢喜，得未曾有。不谓于今忽然得闻希有之法，深自庆幸获大善利，无量珍宝不求自得。\u003cbr/\u003e\u003cbr/\u003e     “世尊，我等今者，乐说譬喻以明斯义。譬若有人年既幼稚，舍父逃逝久住他国，或十、二十至五十岁，年既长大加复穷困，驰骋四方以求衣食，渐渐游行遇向本国。其父先来，求子不得，中止一城。其家大富，财宝无量，金银、琉璃、珊瑚、琥珀、玻瓈珠等。其诸仓库悉皆盈溢，多有僮仆、臣佐、吏民，象马车乘牛羊无数，出入息利乃遍他国，商估贾客亦甚众多。时贫穷子游诸聚落，经历国邑，遂到其父所止之城。父母念子，与子离别五十余年，而未曾向人说如此事。但自思惟，心怀悔恨，自念老朽多有财物，金银珍宝仓库盈溢，无有子息，一旦终没，财物散失，无所委付。是以殷勤每忆其子，复作是念：‘我若得子委付财物，坦然快乐，无复忧虑。’\u003cbr/\u003e\u003cbr/\u003e     “世尊，尔时穷子佣赁，展转遇到父舍，住立门侧。遥见其父，踞师子床宝机承足，诸婆罗门、刹利、居士皆恭敬围绕，以真珠璎珞价值千万庄严其身，吏民僮仆手执白拂侍立左右，覆以宝帐，垂诸华幡，香水洒地，散众名华，罗列宝物出内取与，有如是等种种严饰，威德特尊。穷子见父有大力势，即怀恐怖，悔来至此，窃作是念：‘此或是王，或是王等，非我佣力得物之处。不如往至贫里肆力有地，衣食易得。若久住此，或见逼迫强使我作。’作是念已，疾走而去。时富长者于师子座，见子便识，心大欢喜，即作是念：‘我财物库藏，今有所付。我常思念此子，无由见之，而忽自来，甚适我愿。我虽年朽，犹故贪惜。’即遣傍人急追将还，尔时使者疾走往捉，穷子惊愕称怨大唤：‘我不相犯，何为见捉？’使者执之愈急，强牵将还。于时，穷子自念：‘无罪而被囚执，此必定死。’转更惶怖，闷绝躄地。父遥见之，而语使言：‘不须此人，勿强将来。以冷水洒面，令得醒悟。莫复与语。’所以者何？父知其子志意下劣，自知豪贵为子所难。审知是子，而以方便不语他人云是我子。使者语之：‘我今放汝，随意所趣。’穷子欢喜，得未曾有，从地而起，往至贫里以求衣食。尔时，长者将欲诱引其子而设方便，密遣二人形色憔悴无威德者：‘汝可诣彼，徐语穷子，此有作处，倍与汝值。穷子若许，将来使作。若言欲何所作？便可语之，雇汝除粪，我等二人亦共汝作。’时二使人即求穷子，既已得之，具陈上事。尔时，穷子先取其价，寻与除粪。其父见子，愍而怪之。又以他日于窗牖中，遥见子身羸瘦憔悴，粪土尘坌污秽不净，即脱璎珞细软上服严饰之具，更著粗弊垢腻之衣，尘土坌身，右手执持除粪之器，状有所畏，语诸作人：‘汝等勤作，勿得懈息。’以方便故得近其子，后复告言：‘咄！男子，汝常此作，勿复余去，当加汝价。诸有所须盆器、米、面、盐、醋之属，莫自疑难。亦有老弊使人，须者相给，好自安意。我如汝父，勿复忧虑。所以者何？我年老大，而汝少壮。汝常作时，无有欺怠、瞋恨、怨言，都不见汝有此诸恶如余作人。自今已后，如所生子。’即时长者，更与作字，名之为儿。尔时，穷子虽欣此遇，犹故自谓客作贱人。由是之故，于二十年中常令除粪。过是已后，心相体信，入出无难，然其所止犹在本处。\u003cbr/\u003e\u003cbr/\u003e     “世尊，尔时长者有疾，自知将死不久，语穷子言：‘我今多有金银珍宝，仓库盈溢。其中多少，所应取与，汝悉知之。我心如是，当体此意。所以者何？今我与汝便为不异，宜加用心，无令漏失。’尔时，穷子即受教敕，领知众物，金银珍宝及诸库藏，而无悕取一餐之意。然其所止故在本处，下劣之心亦未能舍。复经少时，父知子意渐已通泰，成就大志，自鄙先心。临欲终时，而命其子并会亲族、国王、大臣、刹利、居士，皆悉已集，即自宣言：‘诸君当知，此是我子，我之所生。于某城中舍吾逃走，伶俜辛苦五十余年。其本字某，我名某甲。昔在本城怀忧推觅，忽于此间遇会得之。此实我子，我实其父。今我所有一切财物，皆是子有。先所出内，是子所知。’世尊，是时穷子闻父此言，即大欢喜，得未曾有，而作是念：‘我本无心有所希求，今此宝藏自然而至。’\u003cbr/\u003e\u003cbr/\u003e     “世尊，大富长者则是如来，我等皆似佛子，如来常说我等为子。世尊，我等以三苦故，于生死中受诸热恼，迷惑无知，乐著小法。今日世尊令我等思惟蠲除诸法戏论之粪，我等于中勤加精进，得至涅槃一日之价。既得此已，心大欢喜，自以为足，而便自谓：‘于佛法中勤精进故，所得弘多。’然世尊先知我等心著弊欲，乐于小法，便见纵舍，不为分别：‘汝等当有如来知见宝藏之分。’世尊以方便力说如来智慧，我等从佛得涅槃一日之价，以为大得，于此大乘无有志求。我等又因如来智慧，为诸菩萨开示演说，而自于此无有志愿。所以者何？佛知我等心乐小法，以方便力随我等说，而我等不知真是佛子。今我等方知，世尊于佛智慧无所吝惜。所以者何？我等昔来真是佛子，而但乐小法。若我等有乐大之心，佛则为我说大乘法，于此经中唯说一乘。而昔于菩萨前毁呰声闻乐小法者，然佛实以大乘教化。是故我等说本无心有所悕求，今法王大宝自然而至，如佛子所应得者，皆已得之。”\u003cbr/\u003e\u003cbr/\u003e     尔时，摩诃迦叶欲重宣此义，而说偈言：\u003cbr/\u003e\u003cbr/\u003e     “我等今日，闻佛音教，\u003cbr/\u003e\u003cbr/\u003e     欢喜踊跃，得未曾有。\u003cbr/\u003e\u003cbr/\u003e     佛说声闻，当得作佛，\u003cbr/\u003e\u003cbr/\u003e     无上宝聚，不求自得。\u003cbr/\u003e\u003cbr/\u003e     譬如童子，幼稚无识，\u003cbr/\u003e\u003cbr/\u003e     舍父逃逝，远到他土，\u003cbr/\u003e\u003cbr/\u003e     周流诸国，五十余年。\u003cbr/\u003e\u003cbr/\u003e     其父忧念，四方推求，\u003cbr/\u003e\u003cbr/\u003e     求之既疲，顿止一城，\u003cbr/\u003e\u003cbr/\u003e     造立舍宅，五欲自娱。\u003cbr/\u003e\u003cbr/\u003e     其家巨富，多诸金银，\u003cbr/\u003e\u003cbr/\u003e     砗磲玛瑙，真珠琉璃，\u003cbr/\u003e\u003cbr/\u003e     象马牛羊，辇舆车乘，\u003cbr/\u003e\u003cbr/\u003e     田业僮仆，人民众多，\u003cbr/\u003e\u003cbr/\u003e     出入息利，乃遍他国，\u003cbr/\u003e\u003cbr/\u003e     商估贾人，无处不有。\u003cbr/\u003e\u003cbr/\u003e     千万亿众，围绕恭敬，\u003cbr/\u003e\u003cbr/\u003e     常为王者，之所爱念，\u003cbr/\u003e\u003cbr/\u003e     群臣豪族，皆共宗重，\u003cbr/\u003e\u003cbr/\u003e     以诸缘故，往来者众。\u003cbr/\u003e\u003cbr/\u003e     豪富如是，有大力势，\u003cbr/\u003e\u003cbr/\u003e     而年朽迈，益忧念子，\u003cbr/\u003e\u003cbr/\u003e     夙夜惟念：死时将至，\u003cbr/\u003e\u003cbr/\u003e     痴子舍我，五十余年，\u003cbr/\u003e\u003cbr/\u003e     库藏诸物，当如之何？\u003cbr/\u003e\u003cbr/\u003e     “尔时穷子，求索衣食，\u003cbr/\u003e\u003cbr/\u003e     从邑至邑，从国至国，\u003cbr/\u003e\u003cbr/\u003e     或有所得，或无所得，\u003cbr/\u003e\u003cbr/\u003e     饥饿羸瘦，体生疮癣，\u003cbr/\u003e\u003cbr/\u003e     渐次经历，到父住城，\u003cbr/\u003e\u003cbr/\u003e     佣赁展转，遂至父舍。\u003cbr/\u003e\u003cbr/\u003e     尔时长者，于其门内，\u003cbr/\u003e\u003cbr/\u003e     施大宝帐，处师子座，\u003cbr/\u003e\u003cbr/\u003e     眷属围绕，诸人侍卫，\u003cbr/\u003e\u003cbr/\u003e     或有计算，金银宝物，\u003cbr/\u003e\u003cbr/\u003e     出内财产，注记券疏。\u003cbr/\u003e\u003cbr/\u003e     穷子见父，豪贵尊严，\u003cbr/\u003e\u003cbr/\u003e     谓是国王，若是王等，\u003cbr/\u003e\u003cbr/\u003e     惊怖自怪，何故至此？\u003cbr/\u003e\u003cbr/\u003e     覆自念言：我若久住，\u003cbr/\u003e\u003cbr/\u003e     或见逼迫，强驱使作。\u003cbr/\u003e\u003cbr/\u003e     思惟是已，驰走而去，\u003cbr/\u003e\u003cbr/\u003e     借问贫里，欲往佣作。\u003cbr/\u003e\u003cbr/\u003e     长者是时，在师子座，\u003cbr/\u003e\u003cbr/\u003e     遥见其子，默而识之，\u003cbr/\u003e\u003cbr/\u003e     即敕使者，追捉将来。\u003cbr/\u003e\u003cbr/\u003e     穷子惊唤，迷闷躄地：\u003cbr/\u003e\u003cbr/\u003e     是人执我，必当见杀，\u003cbr/\u003e\u003cbr/\u003e     何用衣食，使我至此？\u003cbr/\u003e\u003cbr/\u003e     长者知子，愚痴狭劣，\u003cbr/\u003e\u003cbr/\u003e     不信我言，不信是父。\u003cbr/\u003e\u003cbr/\u003e     即以方便，更遣余人，\u003cbr/\u003e\u003cbr/\u003e     眇目矬陋，无威德者：\u003cbr/\u003e\u003cbr/\u003e     汝可语之，云当相雇，\u003cbr/\u003e\u003cbr/\u003e     除诸粪秽，倍与汝价。\u003cbr/\u003e\u003cbr/\u003e     穷子闻之，欢喜随来，\u003cbr/\u003e\u003cbr/\u003e     为除粪秽，净诸房舍。\u003cbr/\u003e\u003cbr/\u003e     长者于牖，常见其子，\u003cbr/\u003e\u003cbr/\u003e     念子愚劣，乐为鄙事，\u003cbr/\u003e\u003cbr/\u003e     于是长者，著弊垢衣，\u003cbr/\u003e\u003cbr/\u003e     执除粪器，往到子所，\u003cbr/\u003e\u003cbr/\u003e     方便附近，语令勤作：\u003cbr/\u003e\u003cbr/\u003e     既益汝价，并涂足油，\u003cbr/\u003e\u003cbr/\u003e     饮食充足，荐席厚暖，\u003cbr/\u003e\u003cbr/\u003e     如是苦言，汝当勤作。\u003cbr/\u003e\u003cbr/\u003e     又以软语，若如我子。\u003cbr/\u003e\u003cbr/\u003e     长者有智，渐令入出，\u003cbr/\u003e\u003cbr/\u003e     经二十年，执作家事，\u003cbr/\u003e\u003cbr/\u003e     示其金银，真珠玻瓈，\u003cbr/\u003e\u003cbr/\u003e     诸物出入，皆使令知。\u003cbr/\u003e\u003cbr/\u003e     犹处门外，止宿草庵，\u003cbr/\u003e\u003cbr/\u003e     自念贫事，我无此物。\u003cbr/\u003e\u003cbr/\u003e     父知子心，渐已广大，\u003cbr/\u003e\u003cbr/\u003e     欲与财物，即聚亲族，\u003cbr/\u003e\u003cbr/\u003e     国王大臣，刹利居士，\u003cbr/\u003e\u003cbr/\u003e     于此大众，说是我子，\u003cbr/\u003e\u003cbr/\u003e     舍我他行，经五十岁，\u003cbr/\u003e\u003cbr/\u003e     自见子来，已二十年，\u003cbr/\u003e\u003cbr/\u003e     昔于某城，而失是子，\u003cbr/\u003e\u003cbr/\u003e     周行求索，遂来至此。\u003cbr/\u003e\u003cbr/\u003e     凡我所有，舍宅人民，\u003cbr/\u003e\u003cbr/\u003e     悉以付之，恣其所用。\u003cbr/\u003e\u003cbr/\u003e     子念昔贫，志意下劣，\u003cbr/\u003e\u003cbr/\u003e     今于父所，大获珍宝，\u003cbr/\u003e\u003cbr/\u003e     并及舍宅，一切财物，\u003cbr/\u003e\u003cbr/\u003e     甚大欢喜，得未曾有。\u003cbr/\u003e\u003cbr/\u003e     “佛亦如是，知我乐小，\u003cbr/\u003e\u003cbr/\u003e     未曾说言，汝等作佛，\u003cbr/\u003e\u003cbr/\u003e     而说我等，得诸无漏，\u003cbr/\u003e\u003cbr/\u003e     成就小乘，声闻弟子。\u003cbr/\u003e\u003cbr/\u003e     佛敕我等，说最上道，\u003cbr/\u003e\u003cbr/\u003e     修习此者，当得成佛。\u003cbr/\u003e\u003cbr/\u003e     我承佛教，为大菩萨，\u003cbr/\u003e\u003cbr/\u003e     以诸因缘，种种譬喻，\u003cbr/\u003e\u003cbr/\u003e     若干言辞，说无上道。\u003cbr/\u003e\u003cbr/\u003e     诸佛子等，从我闻法，\u003cbr/\u003e\u003cbr/\u003e     日夜思惟，精勤修习，\u003cbr/\u003e\u003cbr/\u003e     是时诸佛，即授其记，\u003cbr/\u003e\u003cbr/\u003e     汝于来世，当得作佛。\u003cbr/\u003e\u003cbr/\u003e     一切诸佛，秘藏之法，\u003cbr/\u003e\u003cbr/\u003e     但为菩萨，演其实事，\u003cbr/\u003e\u003cbr/\u003e     而不为我，说斯真要。\u003cbr/\u003e\u003cbr/\u003e     如彼穷子，得近其父，\u003cbr/\u003e\u003cbr/\u003e     虽知诸物，心不希取。\u003cbr/\u003e\u003cbr/\u003e     我等虽说，佛法宝藏，\u003cbr/\u003e\u003cbr/\u003e     自无志愿，亦复如是。\u003cbr/\u003e\u003cbr/\u003e     我等内灭，自谓为足，\u003cbr/\u003e\u003cbr/\u003e     唯了此事，更无余事。\u003cbr/\u003e\u003cbr/\u003e     我等若闻，净佛国土，\u003cbr/\u003e\u003cbr/\u003e     教化众生，都无欣乐。\u003cbr/\u003e\u003cbr/\u003e     所以者何？一切诸法，\u003cbr/\u003e\u003cbr/\u003e     皆悉空寂，无生无灭，\u003cbr/\u003e\u003cbr/\u003e     无大无小，无漏无为。\u003cbr/\u003e\u003cbr/\u003e     如是思惟，不生喜乐，\u003cbr/\u003e\u003cbr/\u003e     我等长夜，于佛智慧，\u003cbr/\u003e\u003cbr/\u003e     无贪无著，无复志愿，\u003cbr/\u003e\u003cbr/\u003e     而自于法，谓是究竟。\u003cbr/\u003e\u003cbr/\u003e     我等长夜，修习空法，\u003cbr/\u003e\u003cbr/\u003e     得脱三界，苦恼之患，\u003cbr/\u003e\u003cbr/\u003e     住最后身，有余涅槃。\u003cbr/\u003e\u003cbr/\u003e     佛所教化，得道不虚，\u003cbr/\u003e\u003cbr/\u003e     则为已得，报佛之恩。\u003cbr/\u003e\u003cbr/\u003e     我等虽为，诸佛子等，\u003cbr/\u003e\u003cbr/\u003e     说菩萨法，以求佛道，\u003cbr/\u003e\u003cbr/\u003e     而于是法，永无愿乐。\u003cbr/\u003e\u003cbr/\u003e     导师见舍，观我心故，\u003cbr/\u003e\u003cbr/\u003e     初不劝进，说有实利。\u003cbr/\u003e\u003cbr/\u003e     如富长者，知子志劣，\u003cbr/\u003e\u003cbr/\u003e     以方便力，柔伏其心，\u003cbr/\u003e\u003cbr/\u003e     然后乃付，一切财物。\u003cbr/\u003e\u003cbr/\u003e     “佛亦如是，现希有事，\u003cbr/\u003e\u003cbr/\u003e     知乐小者，以方便力，\u003cbr/\u003e\u003cbr/\u003e     调伏其心，乃教大智。\u003cbr/\u003e\u003cbr/\u003e     我等今日，得未曾有，\u003cbr/\u003e\u003cbr/\u003e     非先所望，而今自得，\u003cbr/\u003e\u003cbr/\u003e     如彼穷子，得无量宝。\u003cbr/\u003e\u003cbr/\u003e     世尊我今，得道得果，\u003cbr/\u003e\u003cbr/\u003e     于无漏法，得清净眼。\u003cbr/\u003e\u003cbr/\u003e     我等长夜，持佛净戒，\u003cbr/\u003e\u003cbr/\u003e     始于今日，得其果报。\u003cbr/\u003e\u003cbr/\u003e     法王法中，久修梵行，\u003cbr/\u003e\u003cbr/\u003e     今得无漏，无上大果。\u003cbr/\u003e\u003cbr/\u003e     我等今者，真是声闻，\u003cbr/\u003e\u003cbr/\u003e     以佛道声，令一切闻，\u003cbr/\u003e\u003cbr/\u003e     我等今者，真阿罗汉，\u003cbr/\u003e\u003cbr/\u003e     于诸世间，天人魔梵，\u003cbr/\u003e\u003cbr/\u003e     普于其中，应受供养。\u003cbr/\u003e\u003cbr/\u003e     世尊大恩，以希有事，\u003cbr/\u003e\u003cbr/\u003e     怜愍教化，利益我等，\u003cbr/\u003e\u003cbr/\u003e     无量亿劫，谁能报者？\u003cbr/\u003e\u003cbr/\u003e     手足供给，头顶礼敬，\u003cbr/\u003e\u003cbr/\u003e     一切供养，皆不能报。\u003cbr/\u003e\u003cbr/\u003e     若以顶戴，两肩荷负，\u003cbr/\u003e\u003cbr/\u003e     于恒沙劫，尽心恭敬，\u003cbr/\u003e\u003cbr/\u003e     又以美膳，无量宝衣，\u003cbr/\u003e\u003cbr/\u003e     及诸卧具，种种汤药，\u003cbr/\u003e\u003cbr/\u003e     牛头栴檀，及诸珍宝，\u003cbr/\u003e\u003cbr/\u003e     以起塔庙，宝衣布地，\u003cbr/\u003e\u003cbr/\u003e     如斯等事，以用供养，\u003cbr/\u003e\u003cbr/\u003e     于恒沙劫，亦不能报。\u003cbr/\u003e\u003cbr/\u003e     诸佛希有，无量无边，\u003cbr/\u003e\u003cbr/\u003e     不可思议，大神通力，\u003cbr/\u003e\u003cbr/\u003e     无漏无为，诸法之王，\u003cbr/\u003e\u003cbr/\u003e     能为下劣，忍于斯事，\u003cbr/\u003e\u003cbr/\u003e     取相凡夫，随宜为说。\u003cbr/\u003e\u003cbr/\u003e     诸佛于法，得最自在，\u003cbr/\u003e\u003cbr/\u003e     知诸众生，种种欲乐，\u003cbr/\u003e\u003cbr/\u003e     及其志力，随所堪任，\u003cbr/\u003e\u003cbr/\u003e     以无量喻，而为说法。\u003cbr/\u003e\u003cbr/\u003e     随诸众生，宿世善根，\u003cbr/\u003e\u003cbr/\u003e     又知成熟，未成熟者，\u003cbr/\u003e\u003cbr/\u003e     种种筹量，分别知已，\u003cbr/\u003e\u003cbr/\u003e     于一乘道，随宜说三。”","cnt":0,"sort":6632265,"author":"佚名","prev":"6632264.html","next":"6632266.html","book_title":"妙法莲华经","updateTimeFmt":"2024-03-28 17:25:44","category":"都市小说"}