{"id":0,"code":"6632263.html","title":"第1章 序","latest_chapter_name":"正文 第8章","xiao_shuo_code":"9246","content":"\u003cbr/\u003e\u003cbr/\u003e    昔如来于耆阇崛山中，与大阿罗汉阿若憍陈如、摩诃迦叶无量等众，演说大乘真经，名无量义。是时，天雨宝华，布濩充满；慧光现瑞，洞烛幽显；普佛世界六种震动。一切人天得未曾有，咸皆欢喜赞叹。以为是经乃诸佛如来秘密之藏，神妙叵测，广大难名，所以拔滞溺之沉流，拯昏迷之失性，功德弘远，莫可涯涘。\u003cbr/\u003e\u003cbr/\u003e     溯求其源，肇彼竺乾流于震旦，爰自西晋沙门竺法护者初加翻译，名曰《正法华》。暨东晋龟兹三藏法师鸠摩罗什重翻，名曰《妙法莲华》。至隋天竺沙门阇那、笈多所翻者，亦名《妙法》。虽三经文理重沓互陈，而惟三藏法师独得其旨。第历世既远，不无讹谬，匪资刊正，渐致多疑，用是特加旧校，仍命镂梓，以广其传。\u003cbr/\u003e\u003cbr/\u003e     呜呼！如来愍诸众生，有种种性、种种欲、种种行、种种忆想分别，历劫缠绕无有出期，乃为此大事因缘现世，敷畅妙旨，作殊胜方便。俾皆得度脱超登正觉，此诚济海之津梁，而烛幽之慧炬也。善男子、善女人，一切众生，能秉心至诚，持诵佩服，顶礼供养，即离一切苦恼，除一切业障，解一切生死之厄。不啻如饥之得食，如渴之得饮，如寒之得火，如热之得凉，如贫之得宝，如病之得医，如子之得母，如渡之得舟。其为快适欣慰，有不可言。\u003cbr/\u003e\u003cbr/\u003e     噫！道非经无以寓，法非经无以传。缘经以求法，缘法以悟道，方识是经之旨，清净微妙第一希有。遵之者则身臻康泰，诸种善根圆满具足，如莲华出水不染淤泥，即得五蕴皆空、六根清净，遄跻上善，以成于正觉者不难矣。苟或沉迷胶固，甘心堕落，绝灭善根，则身罹苦趣，轮回于生死之域者，其有纪极哉！虽然善恶两途，由人所趋，为善获吉，为恶获凶，幽明果报，不爽锱铢。观于是经者，尚戒之哉！尚勉之哉！\u003cbr/\u003e\u003cbr/\u003e     永乐十八年四月十七日\u003cbr/\u003e\u003cbr/\u003e     妙法莲华经弘传序唐终南山释道宣述\u003cbr/\u003e\u003cbr/\u003e     《妙法莲华经》者，统诸佛降灵之本致也。蕴结大夏，出彼千龄。东传震旦，三百余载。西晋惠帝永康年中，长安青门敦煌菩萨竺法护者，初翻此经，名《正法华》。东晋安帝隆安年中，后秦弘始，龟兹沙门鸠摩罗什，次翻此经，名《妙法莲华》。隋氏仁寿，大兴善寺北天竺沙门阇那、笈多，后所翻者，同名《妙法》。三经重沓，文旨互陈。时所宗尚，皆弘秦本。自余支品、别偈，不无其流。具如序历，故所非述。\u003cbr/\u003e\u003cbr/\u003e     夫以灵岳降灵，非大圣无由开化；适化所及，非昔缘无以导心。所以仙苑告成，机分小大之别；金河顾命，道殊半满之科。岂非教被乘时，无足核其高会！是知五千退席，为进增慢之俦；五百授记，俱崇密化之迹。所以放光现瑞，开发请之教源；出定扬德，畅佛慧之宏略。朽宅通入大之文轨，化城引昔缘之不坠。系珠明理性之常在，凿井显示悟之多方。词义宛然，喻陈惟远。自非大哀旷济，拔滞溺之沉流；一极悲心，拯昏迷之失性。自汉至唐六百余载，总历群籍四千余轴，受持盛者，无出此经。将非机教相扣，并智胜之遗尘；闻而深敬，俱威王之余绩。辄于经首，序而综之。庶得早净六根，仰慈尊之嘉会；速成四德，趣乐土之玄猷。弘赞莫穷，永贻诸后云尔。","cnt":0,"sort":6632263,"author":"佚名","prev":"","next":"6632264.html","book_title":"妙法莲华经","updateTimeFmt":"2024-03-28 17:25:44","category":"都市小说"}