{"id":0,"code":"6632270.html","title":"第8章","latest_chapter_name":"正文 第8章","xiao_shuo_code":"9246","content":"\u003cbr/\u003e\u003cbr/\u003e    妙音菩萨品第二十四\u003cbr/\u003e\u003cbr/\u003e     尔时，释迦牟尼佛放大人相肉髻光明，及放眉间白毫相光，遍照东方百八万亿那由他恒河沙等诸佛世界。过是数已，有世界名净光庄严，其国有佛，号净华宿王智如来、应供、正遍知、明行足、善逝、世间解、无上士、调御丈夫、天人师、佛世尊，为无量无边菩萨大众恭敬围绕而为说法。释迦牟尼佛白毫光明遍照其国。\u003cbr/\u003e\u003cbr/\u003e     尔时，一切净光庄严国中，有一菩萨名曰妙音，久已植众德本，供养亲近无量百千万亿诸佛，而悉成就甚深智慧，得妙幢相三昧、法华三昧、净德三昧、宿王戏三昧、无缘三昧、智印三昧、解一切众生语言三昧、集一切功德三昧、清净三昧、神通游戏三昧、慧炬三昧、庄严王三昧、净光明三昧、净藏三昧、不共三昧、日旋三昧，得如是等百千万亿恒河沙等诸大三昧。释迦牟尼佛光照其身，即白净华宿王智佛言：“世尊，我当往诣娑婆世界，礼拜亲近供养释迦牟尼佛，及见文殊师利法王子菩萨、药王菩萨、勇施菩萨、宿王华菩萨、上行意菩萨、庄严王菩萨、药上菩萨。”\u003cbr/\u003e\u003cbr/\u003e     尔时，净华宿王智佛告妙音菩萨：“汝莫轻彼国生下劣想。善男子，彼娑婆世界，高下不平，土石诸山秽恶充满，佛身卑小，诸菩萨众其形亦小。而汝身四万二千由旬，我身六百八十万由旬。汝身第一端正，百千万福，光明殊妙。是故汝往，莫轻彼国若佛、菩萨及国土生下劣想。”\u003cbr/\u003e\u003cbr/\u003e     妙音菩萨白其佛言：“世尊，我今诣娑婆世界，皆是如来之力、如来神通游戏、如来功德智慧庄严。”于是妙音菩萨不起于座，身不动摇而入三昧，以三昧力于耆阇崛山去法座不远，化作八万四千众宝莲华，阎浮檀金为茎，白银为叶，金刚为须，甄叔迦宝以为其台。\u003cbr/\u003e\u003cbr/\u003e     尔时，文殊师利法王子见是莲华，而白佛言：“世尊，是何因缘先现此瑞，有若干千万莲华，阎浮檀金为茎，白银为叶，金刚为须，甄叔迦宝以为其台？”\u003cbr/\u003e\u003cbr/\u003e     尔时，释迦牟尼佛告文殊师利：“是妙音菩萨摩诃萨，欲从净华宿王智佛国，与八万四千菩萨围绕，而来至此娑婆世界，供养、亲近、礼拜于我，亦欲供养听《法华经》。”\u003cbr/\u003e\u003cbr/\u003e     文殊师利白佛言：“世尊，是菩萨种何善本，修何功德，而能有是大神通力？行何三昧？愿为我等说是三昧名字，我等亦欲勤修行之。行此三昧，乃能见是菩萨色相大小、威仪进止。唯愿世尊，以神通力，彼菩萨来，令我得见。”\u003cbr/\u003e\u003cbr/\u003e     尔时，释迦牟尼佛告文殊师利：“此久灭度多宝如来，当为汝等而现其相。”\u003cbr/\u003e\u003cbr/\u003e     时多宝佛告彼菩萨：“善男子，来！文殊师利法王子欲见汝身。”\u003cbr/\u003e\u003cbr/\u003e     于时妙音菩萨于彼国没，与八万四千菩萨俱共发来，所经诸国六种震动，皆悉雨于七宝莲华，百千天乐不鼓自鸣。是菩萨目如广大青莲华叶，正使和合百千万月，其面貌端正复过于此。身真金色，无量百千功德庄严，威德炽盛，光明照曜，诸相具足，如那罗延坚固之身。入七宝台，上升虚空去地七多罗树，诸菩萨众恭敬围绕，而来诣此娑婆世界耆阇崛山。到已，下七宝台，以价值百千璎珞，持至释迦牟尼佛所，头面礼足，奉上璎珞，而白佛言：“世尊，净华宿王智佛，问讯世尊：‘少病少恼，起居轻利，安乐行不？四大调和不？世事可忍不？众生易度不？无多贪欲、瞋恚、愚痴、嫉妒、悭慢不？无不孝父母、不敬沙门、邪见不善、心不摄五情不？世尊，众生能降伏诸魔怨不？久灭度多宝如来，在七宝塔中来听法不？’又问讯多宝如来：‘安隐少恼堪忍久住不？’世尊，我今欲见多宝佛身。唯愿世尊，示我令见。”\u003cbr/\u003e\u003cbr/\u003e     尔时，释迦牟尼佛语多宝佛：“是妙音菩萨欲得相见。”\u003cbr/\u003e\u003cbr/\u003e     时多宝佛告妙音言：“善哉！善哉！汝能为供养释迦牟尼佛，及听《法华经》，并见文殊师利等，故来至此。”\u003cbr/\u003e\u003cbr/\u003e     尔时，华德菩萨白佛言：“世尊，是妙音菩萨种何善根，修何功德，有是神力？”\u003cbr/\u003e\u003cbr/\u003e     佛告华德菩萨：“过去有佛，名云雷音王多陀阿伽度阿罗诃三藐三佛陀，国名现一切世间，劫名喜见。妙音菩萨于万二千岁，以十万种伎乐供养云雷音王佛，并奉上八万四千七宝钵，以是因缘果报，今生净华宿王智佛国有是神力。华德，于汝意云何？尔时云雷音王佛所，妙音菩萨伎乐供养奉上宝器者，岂异人乎？今此妙音菩萨摩诃萨是。华德，是妙音菩萨，已曾供养亲近无量诸佛久植德本，又值恒河沙等百千万亿那由他佛。\u003cbr/\u003e\u003cbr/\u003e     “华德，汝但见妙音菩萨其身在此，而是菩萨现种种身，处处为诸众生说是经典。或现梵王身，或现帝释身，或现自在天身，或现大自在天身，或现天大将军身，或现毗沙门天王身，或现转轮圣王身，或现诸小王身，或现长者身，或现居士身，或现宰官身，或现婆罗门身，或现比丘、比丘尼、优婆塞、优婆夷身，或现长者、居士妇女身，或现宰官妇女身，或现婆罗门妇女身，或现童男童女身，或现天、龙、夜叉、乾闼婆、阿修罗、迦楼罗、紧那罗、摩睺罗伽、人非人等身，而说是经。诸有地狱、饿鬼、畜生，及众难处，皆能救济。乃至于王后宫，变为女身而说是经。\u003cbr/\u003e\u003cbr/\u003e     “华德，是妙音菩萨，能救护娑婆世界诸众生者。是妙音菩萨，如是种种变化现身，在此娑婆国土为诸众生说是经典，于神通变化智慧无所损减。是菩萨以若干智慧明照娑婆世界，令一切众生各得所知，于十方恒河沙世界中亦复如是。若应以声闻形得度者，现声闻形而为说法；应以辟支佛形得度者，现辟支佛形而为说法；应以菩萨形得度者，现菩萨形而为说法；应以佛形得度者，即现佛形而为说法。如是种种随所应度而为现形，乃至应以灭度而得度者，示现灭度。华德，妙音菩萨摩诃萨成就大神通智慧之力，其事如是。”\u003cbr/\u003e\u003cbr/\u003e     尔时，华德菩萨白佛言：“世尊，是妙音菩萨深种善根。世尊，是菩萨住何三昧，而能如是在所变现度脱众生？”\u003cbr/\u003e\u003cbr/\u003e     佛告华德菩萨：“善男子，其三昧名现一切色身。妙音菩萨住是三昧中，能如是饶益无量众生。”\u003cbr/\u003e\u003cbr/\u003e     说是妙音菩萨品时，与妙音菩萨俱来者八万四千人，皆得现一切色身三昧。此娑婆世界无量菩萨，亦得是三昧及陀罗尼。尔时，妙音菩萨摩诃萨，供养释迦牟尼佛及多宝佛塔已，还归本土。所经诸国六种震动，雨宝莲华，作百千万亿种种伎乐。既到本国，与八万四千菩萨围绕，至净华宿王智佛所，白佛言：“世尊，我到娑婆世界饶益众生，见释迦牟尼佛，及见多宝佛塔礼拜供养。又见文殊师利法王子菩萨，及见药王菩萨、得勤精进力菩萨、勇施菩萨等，亦令是八万四千菩萨得现一切色身三昧。”说是妙音菩萨来往品时，四万二千天子得无生法忍，华德菩萨得法华三昧。\u003cbr/\u003e\u003cbr/\u003e     观世音菩萨普门品第二十五\u003cbr/\u003e\u003cbr/\u003e     尔时，无尽意菩萨即从座起，偏袒右肩，合掌向佛，而作是言：“世尊，观世音菩萨，以何因缘名观世音？”\u003cbr/\u003e\u003cbr/\u003e     佛告无尽意菩萨：“善男子，若有无量百千万亿众生受诸苦恼，闻是观世音菩萨，一心称名，观世音菩萨即时观其音声皆得解脱。若有持是观世音菩萨名者，设入大火，火不能烧。由是菩萨威神力故，若为大水所漂，称其名号即得浅处。若有百千万亿众生，为求金、银、琉璃、砗磲、玛瑙、珊瑚、琥珀、真珠等宝入于大海，假使黑风吹其船舫，飘堕罗刹鬼国，其中若有乃至一人称观世音菩萨名者，是诸人等皆得解脱罗刹之难。以是因缘，名观世音。若复有人临当被害，称观世音菩萨名者，彼所执刀杖寻段段坏而得解脱。若三千大千国土满中夜叉、罗刹欲来恼人，闻其称观世音菩萨名者，是诸恶鬼尚不能以恶眼视之，况复加害？设复有人，若有罪、若无罪，杻械枷锁检系其身，称观世音菩萨名者，皆悉断坏即得解脱。若三千大千国土满中怨贼，有一商主将诸商人，赍持重宝经过崄路，其中一人作是唱言：‘诸善男子，勿得恐怖！汝等应当一心称观世音菩萨名号，是菩萨能以无畏施于众生。汝等若称名者，于此怨贼当得解脱。’众商人闻俱发声言：‘南无观世音菩萨！’称其名故即得解脱。\u003cbr/\u003e\u003cbr/\u003e     “无尽意，观世音菩萨摩诃萨，威神之力巍巍如是。若有众生多于淫欲，常念‘恭敬观世音菩萨’便得离欲；若多瞋恚，常念‘恭敬观世音菩萨’便得离瞋；若多愚痴，常念‘恭敬观世音菩萨’便得离痴。无尽意，观世音菩萨有如是等大威神力，多所饶益，是故众生常应心念。若有女人设欲求男，礼拜供养观世音菩萨，便生福德智慧之男；设欲求女，便生端正有相之女，宿植德本，众人爱敬。无尽意，观世音菩萨有如是力。若有众生恭敬礼拜观世音菩萨，福不唐捐，是故众生皆应受持观世音菩萨名号。无尽意，若有人受持六十二亿恒河沙菩萨名字，复尽形供养饮食、衣服、卧具、医药。于汝意云何？是善男子、善女人功德多不？”\u003cbr/\u003e\u003cbr/\u003e     无尽意言：“甚多！世尊。”\u003cbr/\u003e\u003cbr/\u003e     佛言：“若复有人受持观世音菩萨名号，乃至一时礼拜供养，是二人福，正等无异，于百千万亿劫不可穷尽。无尽意，受持观世音菩萨名号，得如是无量无边福德之利。”\u003cbr/\u003e\u003cbr/\u003e     无尽意菩萨白佛言：“世尊，观世音菩萨，云何游此娑婆世界？云何而为众生说法？方便之力，其事云何？”\u003cbr/\u003e\u003cbr/\u003e     佛告无尽意菩萨：“善男子，若有国土众生应以佛身得度者，观世音菩萨即现佛身而为说法；应以辟支佛身得度者，即现辟支佛身而为说法；应以声闻身得度者，即现声闻身而为说法；应以梵王身得度者，即现梵王身而为说法；应以帝释身得度者，即现帝释身而为说法；应以自在天身得度者，即现自在天身而为说法；应以大自在天身得度者，即现大自在天身而为说法；应以天大将军身得度者，即现天大将军身而为说法；应以毗沙门身得度者，即现毗沙门身而为说法；应以小王身得度者，即现小王身而为说法；应以长者身得度者，即现长者身而为说法；应以居士身得度者，即现居士身而为说法；应以宰官身得度者，即现宰官身而为说法；应以婆罗门身得度者，即现婆罗门身而为说法；应以比丘、比丘尼、优婆塞、优婆夷身得度者，即现比丘、比丘尼、优婆塞、优婆夷身而为说法；应以长者、居士、宰官、婆罗门妇女身得度者，即现妇女身而为说法；应以童男童女身得度者，即现童男童女身而为说法；应以天、龙、夜叉、乾闼婆、阿修罗、迦楼罗、紧那罗、摩睺罗伽、人非人等身得度者，即皆现之而为说法；应以执金刚身得度者，即现执金刚身而为说法。无尽意，是观世音菩萨成就如是功德，以种种形游诸国土度脱众生。是故汝等，应当一心供养观世音菩萨。是观世音菩萨摩诃萨，于怖畏急难之中能施无畏，是故此娑婆世界皆号之为施无畏者。”\u003cbr/\u003e\u003cbr/\u003e     无尽意菩萨白佛言：“世尊，我今当供养观世音菩萨。”即解颈众宝珠璎珞，价值百千两金而以与之，作是言：“仁者，受此法施珍宝璎珞。”时观世音菩萨不肯受之。无尽意复白观世音菩萨言：“仁者，愍我等故受此璎珞。”\u003cbr/\u003e\u003cbr/\u003e     尔时，佛告观世音菩萨：“当愍此无尽意菩萨，及四众、天、龙、夜叉、乾闼婆、阿修罗、迦楼罗、紧那罗、摩睺罗伽、人非人等故，受是璎珞。”即时观世音菩萨愍诸四众，及于天、龙、人非人等，受其璎珞，分作二分，一分奉释迦牟尼佛，一分奉多宝佛塔。\u003cbr/\u003e\u003cbr/\u003e     “无尽意，观世音菩萨，有如是自在神力，游于娑婆世界。”\u003cbr/\u003e\u003cbr/\u003e     尔时，无尽意菩萨以偈问曰：\u003cbr/\u003e\u003cbr/\u003e     “世尊妙相具，我今重问彼，\u003cbr/\u003e\u003cbr/\u003e     佛子何因缘，名为观世音？”\u003cbr/\u003e\u003cbr/\u003e     具足妙相尊，偈答无尽意：\u003cbr/\u003e\u003cbr/\u003e     “汝听观音行，善应诸方所，\u003cbr/\u003e\u003cbr/\u003e     弘誓深如海，历劫不思议，\u003cbr/\u003e\u003cbr/\u003e     侍多千亿佛，发大清净愿。\u003cbr/\u003e\u003cbr/\u003e     我为汝略说，闻名及见身，\u003cbr/\u003e\u003cbr/\u003e     心念不空过，能灭诸有苦。\u003cbr/\u003e\u003cbr/\u003e     假使兴害意，推落大火坑，\u003cbr/\u003e\u003cbr/\u003e     念彼观音力，火坑变成池。\u003cbr/\u003e\u003cbr/\u003e     或漂流巨海，龙鱼诸鬼难，\u003cbr/\u003e\u003cbr/\u003e     念彼观音力，波浪不能没。\u003cbr/\u003e\u003cbr/\u003e     或在须弥峰，为人所推堕，\u003cbr/\u003e\u003cbr/\u003e     念彼观音力，如日虚空住。\u003cbr/\u003e\u003cbr/\u003e     或被恶人逐，堕落金刚山，\u003cbr/\u003e\u003cbr/\u003e     念彼观音力，不能损一毛。\u003cbr/\u003e\u003cbr/\u003e     或值怨贼绕，各执刀加害，\u003cbr/\u003e\u003cbr/\u003e     念彼观音力，咸即起慈心。\u003cbr/\u003e\u003cbr/\u003e     或遭王难苦，临刑欲寿终，\u003cbr/\u003e\u003cbr/\u003e     念彼观音力，刀寻段段坏。\u003cbr/\u003e\u003cbr/\u003e     或囚禁枷锁，手足被杻械，\u003cbr/\u003e\u003cbr/\u003e     念彼观音力，释然得解脱。\u003cbr/\u003e\u003cbr/\u003e     咒诅诸毒药，所欲害身者，\u003cbr/\u003e\u003cbr/\u003e     念彼观音力，还著于本人。\u003cbr/\u003e\u003cbr/\u003e     或遇恶罗刹，毒龙诸鬼等，\u003cbr/\u003e\u003cbr/\u003e     念彼观音力，时悉不敢害。\u003cbr/\u003e\u003cbr/\u003e     若恶兽围绕，利牙爪可怖，\u003cbr/\u003e\u003cbr/\u003e     念彼观音力，疾走无边方。\u003cbr/\u003e\u003cbr/\u003e     蚖蛇及蝮蝎，气毒烟火燃，\u003cbr/\u003e\u003cbr/\u003e     念彼观音力，寻声自回去。\u003cbr/\u003e\u003cbr/\u003e     云雷鼓掣电，降雹澍大雨，\u003cbr/\u003e\u003cbr/\u003e     念彼观音力，应时得消散。\u003cbr/\u003e\u003cbr/\u003e     众生被困厄，无量苦逼身，\u003cbr/\u003e\u003cbr/\u003e     观音妙智力，能救世间苦。\u003cbr/\u003e\u003cbr/\u003e     具足神通力，广修智方便，\u003cbr/\u003e\u003cbr/\u003e     十方诸国土，无刹不现身。\u003cbr/\u003e\u003cbr/\u003e     种种诸恶趣，地狱鬼畜生，\u003cbr/\u003e\u003cbr/\u003e     生老病死苦，以渐悉令灭。\u003cbr/\u003e\u003cbr/\u003e     真观清净观，广大智慧观，\u003cbr/\u003e\u003cbr/\u003e     悲观及慈观，常愿常瞻仰。\u003cbr/\u003e\u003cbr/\u003e     无垢清净光，慧日破诸闇，\u003cbr/\u003e\u003cbr/\u003e     能伏灾风火，普明照世间。\u003cbr/\u003e\u003cbr/\u003e     悲体戒雷震，慈意妙大云，\u003cbr/\u003e\u003cbr/\u003e     澍甘露法雨，灭除烦恼焰。\u003cbr/\u003e\u003cbr/\u003e     诤讼经官处，怖畏军阵中，\u003cbr/\u003e\u003cbr/\u003e     念彼观音力，众怨悉退散。\u003cbr/\u003e\u003cbr/\u003e     妙音观世音，梵音海潮音，\u003cbr/\u003e\u003cbr/\u003e     胜彼世间音，是故须常念。\u003cbr/\u003e\u003cbr/\u003e     念念勿生疑，观世音净圣，\u003cbr/\u003e\u003cbr/\u003e     于苦恼死厄，能为作依怙，\u003cbr/\u003e\u003cbr/\u003e     具一切功德，慈眼视众生，\u003cbr/\u003e\u003cbr/\u003e     福聚海无量，是故应顶礼。”\u003cbr/\u003e\u003cbr/\u003e     尔时，持地菩萨即从座起，前白佛言：“世尊，若有众生，闻是观世音菩萨品自在之业、普门示现神通力者，当知是人功德不少。”佛说是普门品时，众中八万四千众生，皆发无等等阿耨多罗三藐三菩提心。\u003cbr/\u003e\u003cbr/\u003e     陀罗尼品第二十六\u003cbr/\u003e\u003cbr/\u003e     尔时，药王菩萨即从座起，偏袒右肩，合掌向佛，而白佛言：“世尊，若善男子、善女人，有能受持《法华经》者，若读诵通利，若书写经卷，得几所福？”\u003cbr/\u003e\u003cbr/\u003e     佛告药王：“若有善男子、善女人，供养八百万亿那由他恒河沙等诸佛。于汝意云何？其所得福，宁为多不？”\u003cbr/\u003e\u003cbr/\u003e     “甚多！世尊。”\u003cbr/\u003e\u003cbr/\u003e     佛言：“若善男子、善女人，能于是经乃至受持一四句偈，读诵解义，如说修行，功德甚多。”\u003cbr/\u003e\u003cbr/\u003e     尔时，药王菩萨白佛言：“世尊，我今当与说法者陀罗尼咒，以守护之。”即说咒曰：\u003cbr/\u003e\u003cbr/\u003e     “安尔（一）　曼尔（二）　摩祢（三）　摩摩祢（四）　旨隶（五）　遮梨第（六）　赊（诗遮切）咩（莫切）（七者）　赊履多玮（八）　膻（尸连切）帝（九）　目帝（十）　目多履（十一）　娑履（十二）　阿玮娑履（十三）　桑履（十四）　娑履（十五）　叉裔（十六）　阿叉裔（十七）　阿耆腻（十八）　膻帝（十九）　赊履（二十）　陀罗尼（二十一）　阿卢伽婆娑（苏奈切）簸蔗毗叉腻（二十二）　祢毗剃（二十三）　阿便哆逻祢履剃（二十四）　阿亶（多罕切）哆波隶输地（二十五）　欧究隶（二十六）　牟究隶（二十七）　阿罗隶（二十八）　波罗隶（二十九）　首迦差（初几切三十）　阿三磨三履（三十一）　佛陀毗吉利袠（音姪）帝（三十二）　达磨波利差（猜离切）帝（三十三）　僧伽涅瞿沙祢（三十四）　婆舍婆舍输地（三十五）　曼哆逻（三十六）　曼哆逻叉夜多（三十七）　邮（音尤）楼哆（三十八）　邮楼哆憍舍略（来加切）（三十九）　恶叉逻（四十）　恶叉冶多冶（四十一）　阿婆卢（四十二）　阿摩若（荏蔗切）那多夜（四十三）\u003cbr/\u003e\u003cbr/\u003e     “世尊，是陀罗尼神咒，六十二亿恒河沙等诸佛所说。若有侵毁此法师者，则为侵毁是诸佛已。”\u003cbr/\u003e\u003cbr/\u003e     时释迦牟尼佛赞药王菩萨言：“善哉！善哉！药王，汝愍念拥护此法师故说是陀罗尼，于诸众生多所饶益。”\u003cbr/\u003e\u003cbr/\u003e     尔时，勇施菩萨白佛言：“世尊，我亦为拥护读诵受持《法华经》者，说陀罗尼。若此法师得是陀罗尼，若夜叉、若罗刹、若富单那、若吉遮、若鸠槃茶、若饿鬼等，伺求其短，无能得便。”即于佛前，而说咒曰：\u003cbr/\u003e\u003cbr/\u003e     “痤（誓螺切）隶（一）　摩诃痤隶（二）　郁枳（音纸三）　目枳（四）　阿隶（五）　阿罗婆第（六）　涅隶第（七）　涅隶多婆第（八）　伊緻（者利切）（九）　柅（女纸切）韦致柅（十）　旨致柅（十一）　成涅隶墀柅（十二）　成涅犁墀婆底（十三）\u003cbr/\u003e\u003cbr/\u003e     “世尊，是陀罗尼神咒，恒河沙等诸佛所说，亦皆随喜。若有侵毁此法师者，则为侵毁是诸佛已。”\u003cbr/\u003e\u003cbr/\u003e     尔时，毗沙门天王护世者白佛言：“世尊，我亦为愍念众生拥护此法师故，说是陀罗尼。”即说咒曰：\u003cbr/\u003e\u003cbr/\u003e     “阿梨（一）　那梨（二）　[少/兔]那梨（三）　阿那卢（四）　那履（五）　拘那履（六）\u003cbr/\u003e\u003cbr/\u003e     “世尊，以是神咒拥护法师，我亦自当拥护持是经者，令百由旬内无诸衰患。”\u003cbr/\u003e\u003cbr/\u003e     尔时，持国天王在此会中，与千万亿那由他乾闼婆众恭敬围绕，前诣佛所，合掌白佛言：“世尊，我亦以陀罗尼神咒，拥护持《法华经》者。”即说咒曰：\u003cbr/\u003e\u003cbr/\u003e     “阿伽祢（一）　伽祢（二）　瞿利（三）　乾（音虔）陀利（四）　旃陀利（五）　摩蹬（音鄧）耆（六）　常求利（七）　浮楼莎柅（八）　頞（音遏）底（九）\u003cbr/\u003e\u003cbr/\u003e     “世尊，是陀罗尼神咒，四十二亿诸佛所说。若有侵毁此法师者，则为侵毁是诸佛已。”\u003cbr/\u003e\u003cbr/\u003e     尔时，有罗刹女等，一名蓝婆，二名毗蓝婆，三名曲齿，四名华齿，五名黑齿，六名多发，七名无厌足，八名持璎珞，九名睾帝，十名夺一切众生精气。是十罗刹女，与鬼子母并其子及眷属，俱诣佛所，同声白佛言：“世尊，我等亦欲拥护读诵受持《法华经》者，除其衰患。若有伺求法师短者，令不得便。”即于佛前，而说咒曰：\u003cbr/\u003e\u003cbr/\u003e     “伊提履（一）　伊提泯（二）　伊提履（三）　阿提履（四）　伊提履（五）　泥履（六）　泥履（七）　泥履（八）　泥履（九）　泥履（十）　楼醯（呼奚切）（十一）　楼醯（十二）　楼醯（十三）　楼醯（十四）　多醯（十五）　多醯（十六）　多醯（十七）　兜醯（十八）　[少/兔]醯（十九）\u003cbr/\u003e\u003cbr/\u003e     “宁上我头上，莫恼于法师。若夜叉、若罗刹、若饿鬼、若富单那、若吉遮、若毗陀罗、若犍驮、若乌摩勒伽、若阿跋摩罗、若夜叉吉遮、若人吉遮、若热病，若一日、若二日、若三日、若四日乃至七日若常热病，若男形、若女形、若童男形、若童女形，乃至梦中亦复莫恼。”即于佛前，而说偈言：\u003cbr/\u003e\u003cbr/\u003e     “若不顺我咒，恼乱说法者，\u003cbr/\u003e\u003cbr/\u003e     头破作七分，如阿梨树枝。\u003cbr/\u003e\u003cbr/\u003e     如杀父母罪，亦如压油殃，\u003cbr/\u003e\u003cbr/\u003e     斗秤欺诳人，调达破僧罪，\u003cbr/\u003e\u003cbr/\u003e     犯此法师者，当获如是殃。”\u003cbr/\u003e\u003cbr/\u003e     诸罗刹女说此偈已，白佛言：“世尊，我等亦当身自拥护受持、读诵、修行是经者，令得安隐，离诸衰患，消众毒药。”\u003cbr/\u003e\u003cbr/\u003e     佛告诸罗刹女：“善哉！善哉！汝等但能拥护受持法华名者，福不可量，何况拥护具足受持供养经卷，华香、璎珞、末香、涂香、烧香、幡盖、伎乐，燃种种灯，酥灯、油灯、诸香油灯、苏摩那华油灯、瞻卜华油灯、婆师迦华油灯、优钵罗华油灯，如是等百千种供养者！睾帝，汝等及眷属，应当拥护如是法师。”说是陀罗尼品时，六万八千人得无生法忍。\u003cbr/\u003e\u003cbr/\u003e     妙庄严王本事品第二十七\u003cbr/\u003e\u003cbr/\u003e     尔时，佛告诸大众：“乃往古世，过无量无边不可思议阿僧祇劫，有佛名云雷音宿王华智多陀阿伽度阿罗诃三藐三佛陀，国名光明庄严，劫名喜见。彼佛法中有王，名妙庄严。其王夫人，名曰净德。有二子，一名净藏，二名净眼。是二子有大神力福德智慧，久修菩萨所行之道，所谓檀波罗蜜、尸罗波罗蜜、羼提波罗蜜、毗梨耶波罗蜜、禅波罗蜜、般若波罗蜜、方便波罗蜜、慈悲喜舍，乃至三十七品助道法，皆悉明了通达。又得菩萨净三昧、日星宿三昧、净光三昧、净色三昧、净照明三昧、长庄严三昧、大威德藏三昧，于此三昧亦悉通达。\u003cbr/\u003e\u003cbr/\u003e     “尔时，彼佛欲引导妙庄严王，及愍念众生故，说是《法华经》。时净藏、净眼二子，到其母所，合十指爪掌白言：‘愿母往诣云雷音宿王华智佛所，我等亦当侍从亲近、供养、礼拜。所以者何？此佛于一切天人众中说《法华经》，宜应听受。’母告子言：‘汝父信受外道，深著婆罗门法，汝等应往白父与共俱去。’净藏、净眼合十指爪掌白母：‘我等是法王子，而生此邪见家。’母告子言：‘汝等当忧念汝父，为现神变。若得见者，心必清净，或听我等往至佛所。’于是二子念其父故，踊在虚空高七多罗树，现种种神变，于虚空中行住坐卧，身上出水，身下出火，身下出水，身上出火，或现大身满虚空中，而复现小，小复现大，于空中灭忽然在地，入地如水，履水如地。现如是等种种神变，令其父王心净信解。时父见子神力如是，心大欢喜，得未曾有，合掌向子言：‘汝等师为是谁？谁之弟子？’二子白言：‘大王，彼云雷音宿王华智佛，今在七宝菩提树下法座上坐，于一切世间天人众中广说《法华经》，是我等师，我是弟子。’父语子言：‘我今亦欲见汝等师，可共俱往。’于是二子从空中下，到其母所，合掌白母：‘父王今已信解，堪任发阿耨多罗三藐三菩提心。我等为父已作佛事，愿母见听于彼佛所出家修道。’\u003cbr/\u003e\u003cbr/\u003e     “尔时，二子欲重宣其意，以偈白母：\u003cbr/\u003e\u003cbr/\u003e     “愿母放我等，出家作沙门，\u003cbr/\u003e\u003cbr/\u003e     诸佛甚难值，我等随佛学。\u003cbr/\u003e\u003cbr/\u003e     如优昙钵罗，值佛复难是，\u003cbr/\u003e\u003cbr/\u003e     脱诸难亦难，愿听我出家。”\u003cbr/\u003e\u003cbr/\u003e     “母即告言：‘听汝出家。所以者何？佛难值故。’\u003cbr/\u003e\u003cbr/\u003e     “于是二子白父母言：‘善哉父母！愿时往诣云雷音宿王华智佛所亲近供养。所以者何？佛难得值，如优昙钵罗华，又如一眼之龟值浮木孔。而我等宿福深厚生值佛法，是故父母当听我等令得出家。所以者何？诸佛难值，时亦难遇。’\u003cbr/\u003e\u003cbr/\u003e     “彼时妙庄严王，后宫八万四千人，皆悉堪任受持是《法华经》。净眼菩萨于法华三昧久已通达。净藏菩萨已于无量百千万亿劫，通达离诸恶趣三昧，欲令一切众生离诸恶趣故。其王夫人，得诸佛集三昧，能知诸佛秘密之藏。二子如是以方便力善化其父，令心信解好乐佛法。于是妙庄严王与群臣眷属俱，净德夫人与后宫婇女眷属俱，其王二子与四万二千人俱，一时共诣佛所，到已头面礼足，绕佛三匝，却住一面。\u003cbr/\u003e\u003cbr/\u003e     “尔时，彼佛为王说法示教利喜，王大欢悦。尔时，妙庄严王及其夫人，解颈真珠璎珞价值百千以散佛上，于虚空中化成四柱宝台。台中有大宝床，敷百千万天衣，其上有佛，结跏趺坐，放大光明。尔时，妙庄严王作是念：‘佛身希有端严殊特，成就第一微妙之色。’时云雷音宿王华智佛告四众言：‘汝等见是妙庄严王于我前合掌立不？此王于我法中作比丘，精勤修习助佛道法，当得作佛，号娑罗树王，国名大光，劫名大高王。其娑罗树王佛，有无量菩萨众，及无量声闻，其国平正功德如是。’其王即时以国付弟，与夫人、二子并诸眷属，于佛法中出家修道。王出家已，于八万四千岁常勤精进修行《妙法华经》。过是已后，得一切净功德庄严三昧，即升虚空高七多罗树，而白佛言：‘世尊，此我二子已作佛事，以神通变化转我邪心，令得安住于佛法中得见世尊。此二子者是我善知识，为欲发起宿世善根，饶益我故，来生我家。’\u003cbr/\u003e\u003cbr/\u003e     “尔时，云雷音宿王华智佛告妙庄严王言：‘如是，如是，如汝所言。若善男子、善女人种善根故，世世得善知识。其善知识，能作佛事示教利喜，令入阿耨多罗三藐三菩提。大王当知，善知识者是大因缘，所谓化导令得见佛，发阿耨多罗三藐三菩提心。大王，汝见此二子不？此二子已曾供养六十五百千万亿那由他恒河沙诸佛，亲近恭敬，于诸佛所受持《法华经》，愍念邪见众生，令住正见。’妙庄严王即从虚空中下，而白佛言：‘世尊，如来甚希有！以功德智慧故，顶上肉髻光明显照，其眼长广而绀青色，眉间毫相白如珂月，齿白齐密常有光明，唇色赤好如频婆果。’尔时，妙庄严王赞叹佛如是等无量百千万亿功德已，于如来前一心合掌，复白佛言：‘世尊，未曾有也。如来之法，具足成就不可思议微妙功德，教诫所行安隐快善。我从今日不复自随心行，不生邪见、憍慢、瞋恚诸恶之心。’说是语已，礼佛而出。”\u003cbr/\u003e\u003cbr/\u003e     佛告大众：“于意云何？妙庄严王岂异人乎？今华德菩萨是。其净德夫人，今佛前光照庄严相菩萨是，哀愍妙庄严王及诸眷属故，于彼中生。其二子者，今药王菩萨、药上菩萨是。是药王、药上菩萨，成就如此诸大功德，已于无量百千万亿诸佛所植众德本，成就不可思议诸善功德。若有人识是二菩萨名字者，一切世间诸天人民亦应礼拜。”佛说是妙庄严王本事品时，八万四千人远尘离垢，于诸法中得法眼净。\u003cbr/\u003e\u003cbr/\u003e     普贤菩萨劝发品第二十八\u003cbr/\u003e\u003cbr/\u003e     尔时，普贤菩萨以自在神通力，威德名闻，与大菩萨无量无边不可称数，从东方来。所经诸国，普皆震动，雨宝莲华，作无量百千万亿种种伎乐。又与无数诸天、龙、夜叉、乾闼婆、阿修罗、迦楼罗、紧那罗、摩睺罗伽、人非人等，大众围绕，各现威德神通之力。到娑婆世界耆阇崛山中，头面礼释迦牟尼佛，右绕七匝，白佛言：“世尊，我于宝威德上王佛国，遥闻此娑婆世界说《法华经》，与无量无边百千万亿诸菩萨众共来听受。唯愿世尊，当为说之。若善男子、善女人，于如来灭后，云何能得是《法华经》？”\u003cbr/\u003e\u003cbr/\u003e     佛告普贤菩萨：“若善男子、善女人成就四法，于如来灭后，当得是《法华经》：一者、为诸佛护念，二者、植众德本，三者、入正定聚，四者、发救一切众生之心。善男子、善女人，如是成就四法，于如来灭后必得是经。”\u003cbr/\u003e\u003cbr/\u003e     尔时，普贤菩萨白佛言：“世尊于后五百岁浊恶世中，其有受持是经典者，我当守护，除其衰患令得安隐，使无伺求得其便者。若魔、若魔子、若魔女、若魔民、若为魔所著者，若夜叉、若罗刹、若鸠槃茶、若毗舍阇、若吉遮、若富单那、若韦陀罗等诸恼人者，皆不得便。是人若行若立读诵此经，我尔时乘六牙白象王，与大菩萨众俱诣其所，而自现身，供养守护，安慰其心，亦为供养《法华经》故。是人若坐思惟此经，尔时我复乘白象王现其人前。其人若于《法华经》有所忘失一句一偈，我当教之，与共读诵还令通利。尔时受持读诵《法华经》者，得见我身甚大欢喜，转复精进。以见我故，即得三昧及陀罗尼，名为旋陀罗尼、百千万亿旋陀罗尼、法音方便陀罗尼，得如是等陀罗尼。\u003cbr/\u003e\u003cbr/\u003e     “世尊，若后世后五百岁浊恶世中，比丘、比丘尼、优婆塞、优婆夷，求索者、受持者、读诵者、书写者，欲修习是《法华经》，于三七日中应一心精进。满三七日已，我当乘六牙白象，与无量菩萨而自围绕，以一切众生所喜见身，现其人前，而为说法示教利喜。亦复与其陀罗尼咒，得是陀罗尼故，无有非人能破坏者，亦不为女人之所惑乱，我身亦自常护是人。唯愿世尊，听我说此陀罗尼咒。”\u003cbr/\u003e\u003cbr/\u003e     即于佛前，而说咒曰：\u003cbr/\u003e\u003cbr/\u003e     “阿檀地（一）　檀陀婆地（二）　檀陀婆帝（三）　檀陀鸠舍隶（四）　檀陀修陀隶（五）　修陀隶（六）　修陀罗婆底（七）　佛驮波膻祢（八）　萨婆陀罗尼阿婆多尼（九）　萨婆婆沙阿婆多尼（十）　修阿婆多尼（十一）　僧伽婆履叉尼（十二）　僧伽涅伽陀尼（十三）　阿僧祇（十四）　僧伽波伽地（十五）　帝隶阿惰僧伽兜略（卢遮切）阿罗帝婆罗帝（十六）　萨婆僧伽三摩地伽兰地（十七）\u003cbr/\u003e\u003cbr/\u003e     萨婆达磨修波利刹帝（十八）萨婆萨埵楼驮憍舍略阿[少/兔]伽地（十九）\u003cbr/\u003e\u003cbr/\u003e     辛阿毗吉利地帝（二十）\u003cbr/\u003e\u003cbr/\u003e     “世尊，若有菩萨得闻是陀罗尼者，当知普贤神通之力。若《法华经》行阎浮提有受持者，应作此念：‘皆是普贤威神之力。’若有受持、读诵、正忆念、解其义趣、如说修行，当知是人行普贤行，于无量无边诸佛所深种善根，为诸如来手摩其头。若但书写，是人命终当生忉利天上，是时八万四千天女作众伎乐而来迎之，其人即著七宝冠于婇女中娱乐快乐，何况受持、读诵、正忆念、解其义趣、如说修行！若有人受持、读诵、解其义趣，是人命终为千佛授手，令不恐怖、不堕恶趣，即往兜率天上弥勒菩萨所——弥勒菩萨有三十二相，大菩萨众所共围绕，有百千万亿天女眷属——而于中生。有如是等功德利益，是故智者应当一心自书，若使人书，受持、读诵、正忆念、如说修行。世尊，我今以神通力故守护是经，于如来灭后，阎浮提内广令流布，使不断绝。”\u003cbr/\u003e\u003cbr/\u003e     尔时，释迦牟尼佛赞言：“善哉！善哉！普贤，汝能护助是经，令多所众生安乐利益。汝已成就不可思议功德，深大慈悲，从久远来发阿耨多罗三藐三菩提意，而能作是神通之愿守护是经。我当以神通力，守护能受持普贤菩萨名者。\u003cbr/\u003e\u003cbr/\u003e     “普贤，若有受持、读诵、正忆念、修习书写是《法华经》者，当知是人则见释迦牟尼佛，如从佛口闻此经典，当知是人供养释迦牟尼佛，当知是人佛赞善哉，当知是人为释迦牟尼佛手摩其头，当知是人为释迦牟尼佛衣之所覆。如是之人，不复贪著世乐，不好外道经书手笔，亦复不喜亲近其人及诸恶者，若屠儿、若畜猪羊鸡狗、若猎师、若炫卖女色。是人心意质直，有正忆念，有福德力。是人不为三毒所恼，亦复不为嫉妒、我慢、邪慢、增上慢所恼。是人少欲知足，能修普贤之行。\u003cbr/\u003e\u003cbr/\u003e     “普贤，若如来灭后后五百岁，若有人见受持读诵《法华经》者，应作是念：‘此人不久当诣道场，破诸魔众，得阿耨多罗三藐三菩提，转法轮，击法鼓，吹法螺，雨法雨，当坐天人大众中师子法座上。’普贤，若于后世受持读诵是经典者，是人不复贪著衣服、卧具、饮食、资生之物，所愿不虚，亦于现世得其福报。若有人轻毁之言：‘汝狂人耳！空作是行，终无所获。’如是罪报当世世无眼。若有供养赞叹之者，当于今世得现果报。若复见受持是经者，出其过恶，若实若不实，此人现世得白癞病。若有轻笑之者，当世世牙齿疏缺，丑唇平鼻，手脚缭戾，眼目角睐，身体臭秽，恶疮、脓血、水腹、短气诸恶重病。是故，普贤，若见受持是经典者，当起远迎当如敬佛。”\u003cbr/\u003e\u003cbr/\u003e     说是普贤劝发品时，恒河沙等无量无边菩萨得百千万亿旋陀罗尼，三千大千世界微尘等诸菩萨具普贤道。佛说是经时，普贤等诸菩萨，舍利弗等诸声闻，及诸天、龙、人非人等，一切大会皆大欢喜，受持佛语，作礼而去。","cnt":0,"sort":6632270,"author":"佚名","prev":"6632269.html","next":"","book_title":"妙法莲华经","updateTimeFmt":"2024-03-28 17:25:44","category":"都市小说"}