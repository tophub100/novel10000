{"id":0,"code":"6632267.html","title":"第5章","latest_chapter_name":"正文 第8章","xiao_shuo_code":"9246","content":"\u003cbr/\u003e\u003cbr/\u003e    五百弟子受记品第八\u003cbr/\u003e\u003cbr/\u003e     尔时，富楼那弥多罗尼子，从佛闻是智慧方便随宜说法，又闻授诸大弟子阿耨多罗三藐三菩提记，复闻宿世因缘之事，复闻诸佛有大自在神通之力，得未曾有，心净踊跃，即从座起到于佛前，头面礼足，却住一面，瞻仰尊颜，目不暂舍，而作是念：“世尊，甚奇特！所为希有！随顺世间若干种性，以方便知见而为说法，拔出众生处处贪著。我等于佛功德言不能宣！唯佛世尊，能知我等深心本愿。”\u003cbr/\u003e\u003cbr/\u003e     尔时，佛告诸比丘：“汝等见是富楼那弥多罗尼子不？我常称其于说法人中最为第一，亦常叹其种种功德，精勤护持助宣我法，能于四众示教利喜，具足解释佛之正法，而大饶益同梵行者。自舍如来，无能尽其言论之辩。汝等勿谓富楼那但能护持助宣我法，亦于过去九十亿诸佛所，护持助宣佛之正法，于彼说法人中亦最第一。又于诸佛所说空法明了通达，得四无碍智，常能审谛清净说法无有疑惑，具足菩萨神通之力，随其寿命常修梵行。彼佛世人咸皆谓之实是声闻，而富楼那以斯方便，饶益无量百千众生，又化无量阿僧祇人令立阿耨多罗三藐三菩提，为净佛土故，常作佛事教化众生。\u003cbr/\u003e\u003cbr/\u003e     “诸比丘，富楼那亦于七佛说法人中而得第一，今于我所说法人中亦为第一，于贤劫中当来诸佛说法人中亦复第一，而皆护持助宣佛法。亦于未来护持助宣无量无边诸佛之法，教化饶益无量众生，令立阿耨多罗三藐三菩提。为净佛土故，常勤精进教化众生，渐渐具足菩萨之道。过无量阿僧祇劫，当于此土得阿耨多罗三藐三菩提，号曰法明如来、应供、正遍知、明行足、善逝、世间解、无上士、调御丈夫、天人师、佛世尊。其佛以恒河沙等三千大千世界为一佛土，七宝为地，地平如掌，无有山陵、溪涧、沟壑，七宝台观充满其中。诸天宫殿近处虚空，人天交接两得相见，无诸恶道，亦无女人。一切众生皆以化生，无有淫欲得大神通，身出光明，飞行自在，志念坚固，精进智慧，普皆金色三十二相而自庄严。其国众生常以二食：一者、法喜食，二者、禅悦食。有无量阿僧祇千万亿那由他诸菩萨众，得大神通四无碍智，善能教化众生之类。其声闻众算数校计所不能知，皆得具足六通、三明及八解脱。其佛国土，有如是等无量功德庄严成就，劫名宝明，国名善净。其佛寿命无量阿僧祇劫，法住甚久。佛灭度后，起七宝塔遍满其国。”\u003cbr/\u003e\u003cbr/\u003e     尔时，世尊欲重宣此义，而说偈言：\u003cbr/\u003e\u003cbr/\u003e     “诸比丘谛听，佛子所行道，\u003cbr/\u003e\u003cbr/\u003e     善学方便故，不可得思议。\u003cbr/\u003e\u003cbr/\u003e     知众乐小法，而畏于大智，\u003cbr/\u003e\u003cbr/\u003e     是故诸菩萨，作声闻缘觉，\u003cbr/\u003e\u003cbr/\u003e     以无数方便，化诸众生类。\u003cbr/\u003e\u003cbr/\u003e     自说是声闻，去佛道甚远，\u003cbr/\u003e\u003cbr/\u003e     度脱无量众，皆悉得成就，\u003cbr/\u003e\u003cbr/\u003e     虽小欲懈怠，渐当令作佛。\u003cbr/\u003e\u003cbr/\u003e     内秘菩萨行，外现是声闻，\u003cbr/\u003e\u003cbr/\u003e     少欲厌生死，实自净佛土。\u003cbr/\u003e\u003cbr/\u003e     示众有三毒，又现邪见相，\u003cbr/\u003e\u003cbr/\u003e     我弟子如是，方便度众生。\u003cbr/\u003e\u003cbr/\u003e     若我具足说，种种现化事，\u003cbr/\u003e\u003cbr/\u003e     众生闻是者，心则怀疑惑。\u003cbr/\u003e\u003cbr/\u003e     今此富楼那，于昔千亿佛，\u003cbr/\u003e\u003cbr/\u003e     勤修所行道，宣护诸佛法。\u003cbr/\u003e\u003cbr/\u003e     为求无上慧，而于诸佛所，\u003cbr/\u003e\u003cbr/\u003e     现居弟子上，多闻有智慧，\u003cbr/\u003e\u003cbr/\u003e     所说无所畏，能令众欢喜，\u003cbr/\u003e\u003cbr/\u003e     未曾有疲惓，而以助佛事。\u003cbr/\u003e\u003cbr/\u003e     已度大神通，具四无碍智，\u003cbr/\u003e\u003cbr/\u003e     知诸根利钝，常说清净法，\u003cbr/\u003e\u003cbr/\u003e     演畅如是义，教诸千亿众，\u003cbr/\u003e\u003cbr/\u003e     令住大乘法，而自净佛土。\u003cbr/\u003e\u003cbr/\u003e     未来亦供养，无量无数佛，\u003cbr/\u003e\u003cbr/\u003e     护助宣正法，亦自净佛土。\u003cbr/\u003e\u003cbr/\u003e     常以诸方便，说法无所畏，\u003cbr/\u003e\u003cbr/\u003e     度不可计众，成就一切智。\u003cbr/\u003e\u003cbr/\u003e     供养诸如来，护持法宝藏，\u003cbr/\u003e\u003cbr/\u003e     其后得成佛，号名曰法明。\u003cbr/\u003e\u003cbr/\u003e     其国名善净，七宝所合成，\u003cbr/\u003e\u003cbr/\u003e     劫名为宝明。菩萨众甚多，\u003cbr/\u003e\u003cbr/\u003e     其数无量亿，皆度大神通，\u003cbr/\u003e\u003cbr/\u003e     威德力具足，充满其国土。\u003cbr/\u003e\u003cbr/\u003e     声闻亦无数，三明八解脱，\u003cbr/\u003e\u003cbr/\u003e     得四无碍智，以是等为僧。\u003cbr/\u003e\u003cbr/\u003e     其国诸众生，淫欲皆已断，\u003cbr/\u003e\u003cbr/\u003e     纯一变化生，具相庄严身，\u003cbr/\u003e\u003cbr/\u003e     法喜禅悦食，更无余食想，\u003cbr/\u003e\u003cbr/\u003e     无有诸女人，亦无诸恶道。\u003cbr/\u003e\u003cbr/\u003e     富楼那比丘，功德悉成满，\u003cbr/\u003e\u003cbr/\u003e     当得斯净土，贤圣众甚多。\u003cbr/\u003e\u003cbr/\u003e     如是无量事，我今但略说。”\u003cbr/\u003e\u003cbr/\u003e     尔时，千二百阿罗汉心自在者作是念：“我等欢喜，得未曾有。若世尊各见授记如余大弟子者，不亦快乎！”佛知此等心之所念，告摩诃迦叶：“是千二百阿罗汉，我今当现前次第与授阿耨多罗三藐三菩提记。于此众中，我大弟子憍陈如比丘，当供养六万二千亿佛，然后得成为佛，号曰普明如来、应供、正遍知、明行足、善逝、世间解、无上士、调御丈夫、天人师、佛世尊。其五百阿罗汉，优楼频螺迦叶、伽耶迦叶、那提迦叶、迦留陀夷、优陀夷、阿[少/兔]楼驮、离婆多、劫宾那、薄拘罗、周陀、莎伽陀等，皆当得阿耨多罗三藐三菩提，尽同一号，名曰普明。”\u003cbr/\u003e\u003cbr/\u003e     尔时，世尊欲重宣此义，而说偈言：\u003cbr/\u003e\u003cbr/\u003e     “憍陈如比丘，当见无量佛，\u003cbr/\u003e\u003cbr/\u003e     过阿僧祇劫，乃成等正觉。\u003cbr/\u003e\u003cbr/\u003e     常放大光明，具足诸神通，\u003cbr/\u003e\u003cbr/\u003e     名闻遍十方，一切之所敬，\u003cbr/\u003e\u003cbr/\u003e     常说无上道，故号为普明。\u003cbr/\u003e\u003cbr/\u003e     其国土清净，菩萨皆勇猛，\u003cbr/\u003e\u003cbr/\u003e     咸升妙楼阁，游诸十方国，\u003cbr/\u003e\u003cbr/\u003e     以无上供具，奉献于诸佛。\u003cbr/\u003e\u003cbr/\u003e     作是供养已，心怀大欢喜，\u003cbr/\u003e\u003cbr/\u003e     须臾还本国，有如是神力。\u003cbr/\u003e\u003cbr/\u003e     佛寿六万劫，正法住倍寿，\u003cbr/\u003e\u003cbr/\u003e     像法复倍是，法灭天人忧。\u003cbr/\u003e\u003cbr/\u003e     其五百比丘，次第当作佛，\u003cbr/\u003e\u003cbr/\u003e     同号曰普明，转次而授记：\u003cbr/\u003e\u003cbr/\u003e     我灭度之后，某甲当作佛，\u003cbr/\u003e\u003cbr/\u003e     其所化世间，亦如我今日。\u003cbr/\u003e\u003cbr/\u003e     国土之严净，及诸神通力，\u003cbr/\u003e\u003cbr/\u003e     菩萨声闻众，正法及像法，\u003cbr/\u003e\u003cbr/\u003e     寿命劫多少，皆如上所说。\u003cbr/\u003e\u003cbr/\u003e     迦叶汝已知，五百自在者，\u003cbr/\u003e\u003cbr/\u003e     余诸声闻众，亦当复如是，\u003cbr/\u003e\u003cbr/\u003e     其不在此会，汝当为宣说。”\u003cbr/\u003e\u003cbr/\u003e     尔时，五百阿罗汉于佛前得受记已，欢喜踊跃，即从座起，到于佛前，头面礼足，悔过自责：“世尊，我等常作是念，自谓已得究竟灭度，今乃知之如无智者。所以者何？我等应得如来智慧，而便自以小智为足。世尊，譬如有人至亲友家，醉酒而卧。是时亲友官事当行，以无价宝珠系其衣里，与之而去。其人醉卧，都不觉知。起已游行，到于他国。为衣食故，勤力求索甚大艰难，若少有所得便以为足。于后亲友会遇见之，而作是言：‘咄哉！丈夫，何为衣食乃至如是？我昔欲令汝得安乐，五欲自恣，于某年日月，以无价宝珠系汝衣里。今故现在，而汝不知，勤苦忧恼以求自活，甚为痴也！汝今可以此宝贸易所须，常可如意，无所乏短。’佛亦如是，为菩萨时，教化我等，令发一切智心；而寻废忘，不知不觉，既得阿罗汉道，自谓灭度，资生艰难得少为足，一切智愿犹在不失。今者世尊觉悟我等，作如是言：‘诸比丘，汝等所得非究竟灭。我久令汝等种佛善根，以方便故示涅槃相，而汝谓为实得灭度。’世尊，我今乃知实是菩萨，得受阿耨多罗三藐三菩提记，以是因缘，甚大欢喜，得未曾有。”\u003cbr/\u003e\u003cbr/\u003e     尔时，阿若憍陈如等欲重宣此义，而说偈言：\u003cbr/\u003e\u003cbr/\u003e     “我等闻无上，安隐授记声，\u003cbr/\u003e\u003cbr/\u003e     欢喜未曾有，礼无量智佛。\u003cbr/\u003e\u003cbr/\u003e     今于世尊前，自悔诸过咎，\u003cbr/\u003e\u003cbr/\u003e     于无量佛宝，得少涅槃分，\u003cbr/\u003e\u003cbr/\u003e     如无智愚人，便自以为足。\u003cbr/\u003e\u003cbr/\u003e     譬如贫穷人，往至亲友家，\u003cbr/\u003e\u003cbr/\u003e     其家甚大富，具设诸肴膳，\u003cbr/\u003e\u003cbr/\u003e     以无价宝珠，系著内衣里，\u003cbr/\u003e\u003cbr/\u003e     默与而舍去，时卧不觉知。\u003cbr/\u003e\u003cbr/\u003e     是人既已起，游行诣他国，\u003cbr/\u003e\u003cbr/\u003e     求衣食自济，资生甚艰难，\u003cbr/\u003e\u003cbr/\u003e     得少便为足，更不愿好者，\u003cbr/\u003e\u003cbr/\u003e     不觉内衣里，有无价宝珠。\u003cbr/\u003e\u003cbr/\u003e     与珠之亲友，后见此贫人，\u003cbr/\u003e\u003cbr/\u003e     苦切责之已，示以所系珠。\u003cbr/\u003e\u003cbr/\u003e     贫人见此珠，其心大欢喜，\u003cbr/\u003e\u003cbr/\u003e     富有诸财物，五欲而自恣。\u003cbr/\u003e\u003cbr/\u003e     我等亦如是，世尊于长夜，\u003cbr/\u003e\u003cbr/\u003e     常愍见教化，令种无上愿。\u003cbr/\u003e\u003cbr/\u003e     我等无智故，不觉亦不知，\u003cbr/\u003e\u003cbr/\u003e     得少涅槃分，自足不求余。\u003cbr/\u003e\u003cbr/\u003e     今佛觉悟我，言非实灭度，\u003cbr/\u003e\u003cbr/\u003e     得佛无上慧，尔乃为真灭。\u003cbr/\u003e\u003cbr/\u003e     我今从佛闻，授记庄严事，\u003cbr/\u003e\u003cbr/\u003e     及转次受决，身心遍欢喜。”\u003cbr/\u003e\u003cbr/\u003e     授学无学人记品第九\u003cbr/\u003e\u003cbr/\u003e     尔时，阿难、罗睺罗而作是念：“我等每自思惟，设得受记，不亦快乎！”即从座起到于佛前，头面礼足，俱白佛言：“世尊，我等于此亦应有分。唯有如来，我等所归。又我等为一切世间天、人、阿修罗所见知识。阿难常为侍者，护持法藏。罗睺罗是佛之子。若佛见授阿耨多罗三藐三菩提记者，我愿既满，众望亦足。”尔时，学无学声闻弟子二千人，皆从座起，偏袒右肩，到于佛前，一心合掌，瞻仰世尊，如阿难、罗睺罗所愿，住立一面。\u003cbr/\u003e\u003cbr/\u003e     尔时，佛告阿难：“汝于来世当得作佛，号山海慧自在通王如来、应供、正遍知、明行足、善逝、世间解、无上士、调御丈夫、天人师、佛世尊。当供养六十二亿诸佛，护持法藏，然后得阿耨多罗三藐三菩提。教化二十千万亿恒河沙诸菩萨等，令成阿耨多罗三藐三菩提。国名常立胜幡。其土清净，琉璃为地，劫名妙音遍满。其佛寿命，无量千万亿阿僧祇劫，若人于千万亿无量阿僧祇劫中算数校计不能得知，正法住世倍于寿命，像法住世复倍正法。阿难，是山海慧自在通王佛，为十方无量千万亿恒河沙等诸佛如来，所共赞叹，称其功德。”\u003cbr/\u003e\u003cbr/\u003e     尔时，世尊欲重宣此义，而说偈言：\u003cbr/\u003e\u003cbr/\u003e     “我今僧中说，阿难持法者，\u003cbr/\u003e\u003cbr/\u003e     当供养诸佛，然后成正觉，\u003cbr/\u003e\u003cbr/\u003e     号曰山海慧，自在通王佛。\u003cbr/\u003e\u003cbr/\u003e     其国土清净，名常立胜幡，\u003cbr/\u003e\u003cbr/\u003e     教化诸菩萨，其数如恒沙。\u003cbr/\u003e\u003cbr/\u003e     佛有大威德，名闻满十方，\u003cbr/\u003e\u003cbr/\u003e     寿命无有量，以愍众生故，\u003cbr/\u003e\u003cbr/\u003e     正法倍寿命，像法复倍是。\u003cbr/\u003e\u003cbr/\u003e     如恒河沙等，无数诸众生，\u003cbr/\u003e\u003cbr/\u003e     于此佛法中，种佛道因缘。”\u003cbr/\u003e\u003cbr/\u003e     尔时，会中新发意菩萨八千人，咸作是念：“我等尚不闻诸大菩萨得如是记，有何因缘而诸声闻得如是决？”尔时，世尊知诸菩萨心之所念，而告之曰：“诸善男子，我与阿难等，于空王佛所，同时发阿耨多罗三藐三菩提心。阿难常乐多闻，我常勤精进。是故我已得成阿耨多罗三藐三菩提，而阿难护持我法，亦护将来诸佛法藏，教化成就诸菩萨众。其本愿如是，故获斯记。”阿难面于佛前，自闻授记及国土庄严，所愿具足，心大欢喜，得未曾有。即时忆念过去无量千万亿诸佛法藏，通达无碍如今所闻，亦识本愿。\u003cbr/\u003e\u003cbr/\u003e     尔时，阿难而说偈言：\u003cbr/\u003e\u003cbr/\u003e     “世尊甚希有，令我念过去，\u003cbr/\u003e\u003cbr/\u003e     无量诸佛法，如今日所闻。\u003cbr/\u003e\u003cbr/\u003e     我今无复疑，安住于佛道，\u003cbr/\u003e\u003cbr/\u003e     方便为侍者，护持诸佛法。”\u003cbr/\u003e\u003cbr/\u003e     尔时，佛告罗睺罗：“汝于来世当得作佛，号蹈七宝华如来、应供、正遍知、明行足、善逝、世间解、无上士、调御丈夫、天人师、佛世尊。当供养十世界微尘等数诸佛如来，常为诸佛而作长子，犹如今也。是蹈七宝华佛，国土庄严，寿命劫数，所化弟子，正法、像法，亦如山海慧自在通王如来无异，亦为此佛而作长子，过是已后，当得阿耨多罗三藐三菩提。”\u003cbr/\u003e\u003cbr/\u003e     尔时，世尊欲重宣此义，而说偈言：\u003cbr/\u003e\u003cbr/\u003e     “我为太子时，罗睺为长子，\u003cbr/\u003e\u003cbr/\u003e     我今成佛道，受法为法子。\u003cbr/\u003e\u003cbr/\u003e     于未来世中，见无量亿佛，\u003cbr/\u003e\u003cbr/\u003e     皆为其长子，一心求佛道。\u003cbr/\u003e\u003cbr/\u003e     罗睺罗密行，唯我能知之，\u003cbr/\u003e\u003cbr/\u003e     现为我长子，以示诸众生，\u003cbr/\u003e\u003cbr/\u003e     无量亿千万，功德不可数，\u003cbr/\u003e\u003cbr/\u003e     安住于佛法，以求无上道。”\u003cbr/\u003e\u003cbr/\u003e     尔时，世尊见学无学二千人，其意柔软，寂然清净，一心观佛，佛告阿难：“汝见是学无学二千人不？”\u003cbr/\u003e\u003cbr/\u003e     “唯然，已见。”\u003cbr/\u003e\u003cbr/\u003e     “阿难，是诸人等，当供养五十世界微尘数诸佛如来，恭敬尊重，护持法藏，末后同时于十方国各得成佛，皆同一号，名曰宝相如来、应供、正遍知、明行足、善逝、世间解、无上士、调御丈夫、天人师、佛世尊。寿命一劫，国土庄严，声闻、菩萨，正法、像法，皆悉同等。”\u003cbr/\u003e\u003cbr/\u003e     尔时，世尊欲重宣此义，而说偈言：\u003cbr/\u003e\u003cbr/\u003e     “是二千声闻，今于我前住，\u003cbr/\u003e\u003cbr/\u003e     悉皆与授记，未来当成佛。\u003cbr/\u003e\u003cbr/\u003e     所供养诸佛，如上说尘数，\u003cbr/\u003e\u003cbr/\u003e     护持其法藏，后当成正觉。\u003cbr/\u003e\u003cbr/\u003e     各于十方国，悉同一名号，\u003cbr/\u003e\u003cbr/\u003e     俱时坐道场，以证无上慧。\u003cbr/\u003e\u003cbr/\u003e     皆名为宝相。国土及弟子，\u003cbr/\u003e\u003cbr/\u003e     正法与像法，悉等无有异。\u003cbr/\u003e\u003cbr/\u003e     咸以诸神通，度十方众生，\u003cbr/\u003e\u003cbr/\u003e     名闻普周遍，渐入于涅槃。”\u003cbr/\u003e\u003cbr/\u003e     尔时，学无学二千人，闻佛授记欢喜踊跃，而说偈言：\u003cbr/\u003e\u003cbr/\u003e     “世尊慧灯明，我闻授记音，\u003cbr/\u003e\u003cbr/\u003e     心欢喜充满，如甘露见灌。”\u003cbr/\u003e\u003cbr/\u003e     法师品第十\u003cbr/\u003e\u003cbr/\u003e     尔时，世尊因药王菩萨，告八万大士：“药王，汝见是大众中无量诸天、龙王、夜叉、乾闼婆、阿修罗、迦楼罗、紧那罗、摩睺罗伽、人与非人，及比丘、比丘尼、优婆塞、优婆夷，求声闻者，求辟支佛者，求佛道者，如是等类咸于佛前，闻《妙法华经》一偈一句，乃至一念随喜者，我皆与授记，当得阿耨多罗三藐三菩提。”\u003cbr/\u003e\u003cbr/\u003e     佛告药王：“又如来灭度之后，若有人闻《妙法华经》乃至一偈一句一念随喜者，我亦与授阿耨多罗三藐三菩提记。若复有人，受持、读诵、解说、书写《妙法华经》乃至一偈，于此经卷敬视如佛，种种供养，华香、璎珞、末香、涂香、烧香、缯盖、幢幡、衣服、伎乐，乃至合掌恭敬。药王当知，是诸人等，已曾供养十万亿佛，于诸佛所成就大愿，愍众生故生此人间。\u003cbr/\u003e\u003cbr/\u003e     “药王，若有人问，何等众生于未来世当得作佛？应示是诸人等于未来世必得作佛。何以故？若善男子、善女人，于《法华经》乃至一句受持、读诵、解说、书写，种种供养经卷，华香、璎珞、末香、涂香、烧香、缯盖、幢幡、衣服、伎乐，合掌恭敬，是人一切世间所应瞻奉，应以如来供养而供养之。当知此人是大菩萨，成就阿耨多罗三藐三菩提，哀愍众生愿生此间，广演分别《妙法华经》，何况尽能受持、种种供养者！药王当知，是人自舍清净业报，于我灭度后，愍众生故，生于恶世广演此经。若是善男子、善女人，我灭度后，能窃为一人说《法华经》乃至一句。当知是人则如来使，如来所遣行如来事，何况于大众中广为人说！\u003cbr/\u003e\u003cbr/\u003e     “药王，若有恶人以不善心，于一劫中现于佛前常毁骂佛，其罪尚轻。若人以一恶言，毁呰在家出家读诵《法华经》者，其罪甚重！药王，其有读诵《法华经》者，当知是人，以佛庄严而自庄严，则为如来肩所荷担。其所至方应随向礼，一心合掌，恭敬供养，尊重赞叹，华香、璎珞、末香、涂香、烧香、缯盖、幢幡、衣服、肴馔，作诸伎乐，人中上供而供养之，应持天宝而以散之，天上宝聚应以奉献。所以者何？是人欢喜说法，须臾闻之，即得究竟阿耨多罗三藐三菩提故。”\u003cbr/\u003e\u003cbr/\u003e     尔时，世尊欲重宣此义，而说偈言：\u003cbr/\u003e\u003cbr/\u003e     “若欲住佛道，成就自然智，\u003cbr/\u003e\u003cbr/\u003e     常当勤供养，受持法华者。\u003cbr/\u003e\u003cbr/\u003e     其有欲疾得，一切种智慧，\u003cbr/\u003e\u003cbr/\u003e     当受持是经，并供养持者。\u003cbr/\u003e\u003cbr/\u003e     若有能受持，妙法华经者，\u003cbr/\u003e\u003cbr/\u003e     当知佛所使，愍念诸众生。\u003cbr/\u003e\u003cbr/\u003e     诸有能受持，妙法华经者，\u003cbr/\u003e\u003cbr/\u003e     舍于清净土，愍众故生此。\u003cbr/\u003e\u003cbr/\u003e     当知如是人，自在所欲生，\u003cbr/\u003e\u003cbr/\u003e     能于此恶世，广说无上法。\u003cbr/\u003e\u003cbr/\u003e     应以天华香，及天宝衣服，\u003cbr/\u003e\u003cbr/\u003e     天上妙宝聚，供养说法者。\u003cbr/\u003e\u003cbr/\u003e     吾灭后恶世，能持是经者，\u003cbr/\u003e\u003cbr/\u003e     当合掌礼敬，如供养世尊。\u003cbr/\u003e\u003cbr/\u003e     上馔众甘美，及种种衣服，\u003cbr/\u003e\u003cbr/\u003e     供养是佛子，冀得须臾闻。\u003cbr/\u003e\u003cbr/\u003e     若能于后世，受持是经者，\u003cbr/\u003e\u003cbr/\u003e     我遣在人中，行于如来事。\u003cbr/\u003e\u003cbr/\u003e     若于一劫中，常怀不善心，\u003cbr/\u003e\u003cbr/\u003e     作色而骂佛，获无量重罪。\u003cbr/\u003e\u003cbr/\u003e     其有读诵持，是法华经者，\u003cbr/\u003e\u003cbr/\u003e     须臾加恶言，其罪复过彼！\u003cbr/\u003e\u003cbr/\u003e     有人求佛道，而于一劫中，\u003cbr/\u003e\u003cbr/\u003e     合掌在我前，以无数偈赞，\u003cbr/\u003e\u003cbr/\u003e     由是赞佛故，得无量功德，\u003cbr/\u003e\u003cbr/\u003e     叹美持经者，其福复过彼！\u003cbr/\u003e\u003cbr/\u003e     于八十亿劫，以最妙色声，\u003cbr/\u003e\u003cbr/\u003e     及与香味触，供养持经者，\u003cbr/\u003e\u003cbr/\u003e     如是供养已，若得须臾闻，\u003cbr/\u003e\u003cbr/\u003e     则应自欣庆，我今获大利！\u003cbr/\u003e\u003cbr/\u003e     药王今告汝，我所说诸经，\u003cbr/\u003e\u003cbr/\u003e     而于此经中，法华最第一。”\u003cbr/\u003e\u003cbr/\u003e     尔时，佛复告药王菩萨摩诃萨：“我所说经典无量千万亿，已说、今说、当说，而于其中，此《法华经》最为难信难解。药王，此经是诸佛秘要之藏，不可分布妄授与人。诸佛世尊之所守护，从昔已来未曾显说，而此经者，如来现在犹多怨嫉，况灭度后！\u003cbr/\u003e\u003cbr/\u003e     “药王当知，如来灭后，其能书持、读诵、供养、为他人说者，如来则为以衣覆之，又为他方现在诸佛之所护念。是人有大信力及志愿力、诸善根力，当知是人与如来共宿，则为如来手摩其头。药王，在在处处，若说若读若诵若书，若经卷所住处，皆应起七宝塔极令高广严饰，不须复安舍利。所以者何？此中已有如来全身。此塔应以一切华香、璎珞、缯盖、幢幡、伎乐歌颂，供养恭敬，尊重赞叹。若有人得见此塔礼拜供养，当知是等皆近阿耨多罗三藐三菩提。药王，多有人在家出家行菩萨道，若不能得见闻、读诵、书持、供养是《法华经》者，当知是人未善行菩萨道。若有得闻是经典者，乃能善行菩萨之道。其有众生求佛道者，若见若闻是《法华经》，闻已信解受持者，当知是人得近阿耨多罗三藐三菩提。\u003cbr/\u003e\u003cbr/\u003e     “药王，譬如有人渴乏须水，于彼高原穿凿求之，犹见干土，知水尚远；施功不已，转见湿土，遂渐至泥，其心决定知水必近。菩萨亦复如是，若未闻未解未能修习是《法华经》者，当知是人去阿耨多罗三藐三菩提尚远；若得闻解思惟修习，必知得近阿耨多罗三藐三菩提。所以者何？一切菩萨阿耨多罗三藐三菩提皆属此经，此经开方便门，示真实相。是《法华经》藏深固幽远，无人能到，今佛教化成就菩萨而为开示。药王，若有菩萨闻是《法华经》惊疑怖畏，当知是为新发意菩萨。若声闻人闻是经惊疑怖畏，当知是为增上慢者。\u003cbr/\u003e\u003cbr/\u003e     “药王，若有善男子、善女人，如来灭后，欲为四众说是《法华经》者，云何应说？是善男子、善女人，入如来室，著如来衣，坐如来座，尔乃应为四众广说斯经。如来室者，一切众生中大慈悲心是。如来衣者，柔和忍辱心是。如来座者，一切法空是。安住是中，然后以不懈怠心，为诸菩萨及四众广说是《法华经》。药王，我于余国遣化人为其集听法众，亦遣化比丘、比丘尼、优婆塞、优婆夷听其说法。是诸化人，闻法信受，随顺不逆。若说法者在空闲处，我时广遣天、龙、鬼、神、乾闼婆、阿修罗等听其说法。我虽在异国，时时令说法者得见我身。若于此经忘失句逗，我还为说令得具足。”\u003cbr/\u003e\u003cbr/\u003e     尔时，世尊欲重宣此义，而说偈言：\u003cbr/\u003e\u003cbr/\u003e     “欲舍诸懈怠，应当听此经，\u003cbr/\u003e\u003cbr/\u003e     是经难得闻，信受者亦难。\u003cbr/\u003e\u003cbr/\u003e     如人渴须水，穿凿于高原，\u003cbr/\u003e\u003cbr/\u003e     犹见干燥土，知去水尚远，\u003cbr/\u003e\u003cbr/\u003e     渐见湿土泥，决定知近水。\u003cbr/\u003e\u003cbr/\u003e     药王汝当知，如是诸人等，\u003cbr/\u003e\u003cbr/\u003e     不闻法华经，去佛智甚远！\u003cbr/\u003e\u003cbr/\u003e     若闻是深经，决了声闻法。\u003cbr/\u003e\u003cbr/\u003e     是诸经之王，闻已谛思惟，\u003cbr/\u003e\u003cbr/\u003e     当知此人等，近于佛智慧。\u003cbr/\u003e\u003cbr/\u003e     若人说此经，应入如来室，\u003cbr/\u003e\u003cbr/\u003e     著于如来衣，而坐如来座，\u003cbr/\u003e\u003cbr/\u003e     处众无所畏，广为分别说。\u003cbr/\u003e\u003cbr/\u003e     大慈悲为室，柔和忍辱衣，\u003cbr/\u003e\u003cbr/\u003e     诸法空为座，处此为说法。\u003cbr/\u003e\u003cbr/\u003e     若说此经时，有人恶口骂，\u003cbr/\u003e\u003cbr/\u003e     加刀杖瓦石，念佛故应忍。\u003cbr/\u003e\u003cbr/\u003e     我千万亿土，现净坚固身，\u003cbr/\u003e\u003cbr/\u003e     于无量亿劫，为众生说法。\u003cbr/\u003e\u003cbr/\u003e     若我灭度后，能说此经者，\u003cbr/\u003e\u003cbr/\u003e     我遣化四众，比丘比丘尼，\u003cbr/\u003e\u003cbr/\u003e     及清信士女，供养于法师，\u003cbr/\u003e\u003cbr/\u003e     引导诸众生，集之令听法。\u003cbr/\u003e\u003cbr/\u003e     若人欲加恶，刀杖及瓦石，\u003cbr/\u003e\u003cbr/\u003e     则遣变化人，为之作卫护。\u003cbr/\u003e\u003cbr/\u003e     若说法之人，独在空闲处，\u003cbr/\u003e\u003cbr/\u003e     寂寞无人声，读诵此经典，\u003cbr/\u003e\u003cbr/\u003e     我尔时为现，清净光明身。\u003cbr/\u003e\u003cbr/\u003e     若忘失章句，为说令通利。\u003cbr/\u003e\u003cbr/\u003e     若人具是德，或为四众说，\u003cbr/\u003e\u003cbr/\u003e     空处读诵经，皆得见我身。\u003cbr/\u003e\u003cbr/\u003e     若人在空闲，我遣天龙王，\u003cbr/\u003e\u003cbr/\u003e     夜叉鬼神等，为作听法众。\u003cbr/\u003e\u003cbr/\u003e     是人乐说法，分别无挂碍，\u003cbr/\u003e\u003cbr/\u003e     诸佛护念故，能令大众喜。\u003cbr/\u003e\u003cbr/\u003e     若亲近法师，速得菩萨道，\u003cbr/\u003e\u003cbr/\u003e     随顺是师学，得见恒沙佛。”\u003cbr/\u003e\u003cbr/\u003e     见宝塔品第十一\u003cbr/\u003e\u003cbr/\u003e     尔时，佛前有七宝塔，高五百由旬，纵广二百五十由旬，从地踊出住在空中，种种宝物而庄校之。五千栏楯，龛室千万，无数幢幡以为严饰，垂宝璎珞，宝铃万亿而悬其上。四面皆出多摩罗跋栴檀之香，充遍世界。其诸幡盖，以金、银、琉璃、砗磲、玛瑙、真珠、玫瑰七宝合成，高至四天王宫。三十三天雨天曼陀罗华供养宝塔，余诸天、龙、夜叉、乾闼婆、阿修罗、迦楼罗、紧那罗、摩睺罗伽、人非人等千万亿众，以一切华香、璎珞、幡盖、伎乐供养宝塔，恭敬尊重赞叹。\u003cbr/\u003e\u003cbr/\u003e     尔时，宝塔中出大音声叹言：“善哉！善哉！释迦牟尼世尊，能以平等大慧教菩萨法，佛所护念《妙法华经》为大众说。如是，如是，释迦牟尼世尊，如所说者，皆是真实。”尔时，四众见大宝塔住在空中，又闻塔中所出音声，皆得法喜怪未曾有，从座而起，恭敬合掌，却住一面。尔时，有菩萨摩诃萨名大乐说，知一切世间天、人、阿修罗等心之所疑，而白佛言：“世尊，以何因缘有此宝塔从地踊出？又于其中发是音声？”\u003cbr/\u003e\u003cbr/\u003e     尔时，佛告大乐说菩萨：“此宝塔中有如来全身，乃往过去东方无量千万亿阿僧祇世界，国名宝净，彼中有佛，号曰多宝。其佛行菩萨道时，作大誓愿：‘若我成佛，灭度之后，于十方国土有说《法华经》处，我之塔庙为听是经故，踊现其前为作证明，赞言善哉。’彼佛成道已，临灭度时，于天人大众中告诸比丘：‘我灭度后，欲供养我全身者，应起一大塔。’其佛以神通愿力，十方世界在在处处，若有说《法华经》者，彼之宝塔皆踊出其前，全身在于塔中，赞言：‘善哉！善哉！’大乐说，今多宝如来塔，闻说《法华经》故，从地踊出，赞言：‘善哉！善哉！’”\u003cbr/\u003e\u003cbr/\u003e     是时，大乐说菩萨以如来神力故，白佛言：“世尊，我等愿欲见此佛身。”\u003cbr/\u003e\u003cbr/\u003e     佛告大乐说菩萨摩诃萨：“是多宝佛有深重愿：‘若我宝塔为听《法华经》故出于诸佛前时，其有欲以我身示四众者，彼佛分身诸佛，在于十方世界说法，尽还集一处，然后我身乃出现耳！’大乐说，我分身诸佛，在于十方世界说法者，今应当集。”\u003cbr/\u003e\u003cbr/\u003e     大乐说白佛言：“世尊，我等亦愿欲见世尊分身诸佛礼拜供养。”\u003cbr/\u003e\u003cbr/\u003e     尔时，佛放白毫一光，即见东方五百万亿那由他恒河沙等国土诸佛。彼诸国土皆以玻瓈为地，宝树、宝衣以为庄严，无数千万亿菩萨充满其中，遍张宝幔宝网罗上。彼国诸佛以大妙音而说诸法，及见无量千万亿菩萨遍满诸国为众说法。南西北方、四维、上下，白毫相光所照之处，亦复如是。\u003cbr/\u003e\u003cbr/\u003e     尔时，十方诸佛各告众菩萨言：“善男子，我今应往娑婆世界释迦牟尼佛所，并供养多宝如来宝塔。”时娑婆世界即变清净，琉璃为地，宝树庄严，黄金为绳以界八道，无诸聚落、村营、城邑，大海江河、山川林薮烧大宝香，曼陀罗华遍布其地，以宝网幔罗覆其上，悬诸宝铃。唯留此会众，移诸天人置于他土。是时诸佛各将一大菩萨以为侍者，至娑婆世界，各到宝树下。一一宝树高五百由旬，枝叶华果次第庄严。诸宝树下皆有师子之座，高五由旬，亦以大宝而校饰之。尔时，诸佛各于此座结跏趺坐，如是展转遍满三千大千世界，而于释迦牟尼佛一方所分之身，犹故未尽。时释迦牟尼佛，欲容受所分身诸佛故，八方各更变二百万亿那由他国皆令清净，无有地狱、饿鬼、畜生及阿修罗，又移诸天人置于他土所化之国。亦以琉璃为地，宝树庄严，树高五百由旬，枝叶华果次第严饰，树下皆有宝师子座高五由旬，种种诸宝以为庄校，亦无大海江河及目真邻陀山、摩诃目真邻陀山、铁围山、大铁围山、须弥山等诸山王，通为一佛国土，宝地平正，宝交露幔遍覆其上，悬诸幡盖，烧大宝香，诸天宝华遍布其地。释迦牟尼佛为诸佛当来坐故，复于八方各更变二百万亿那由他国皆令清净，无有地狱、饿鬼、畜生及阿修罗，又移诸天人置于他土。所化之国，亦以琉璃为地，宝树庄严，树高五百由旬，枝叶华果次第庄严，树下皆有宝师子座高五由旬，亦以大宝而校饰之，亦无大海江河及目真邻陀山、摩诃目真邻陀山、铁围山、大铁围山、须弥山等诸山王，通为一佛国土，宝地平正，宝交露幔遍覆其上，悬诸幡盖，烧大宝香，诸天宝华遍布其地。\u003cbr/\u003e\u003cbr/\u003e     尔时，东方释迦牟尼佛所分之身，百千万亿那由他恒河沙等国土中诸佛，各各说法来集于此。如是次第十方诸佛，皆悉来集坐于八方。尔时，一一方四百万亿那由他国土，诸佛如来遍满其中。是时诸佛各在宝树下坐师子座，皆遣侍者问讯释迦牟尼佛，各赍宝华满掬而告之言：“善男子，汝往诣耆阇崛山释迦牟尼佛所，如我辞曰：‘少病少恼，气力安乐，及菩萨、声闻众悉安隐不？’以此宝华散佛供养，而作是言：‘彼某甲佛，与欲开此宝塔。’”诸佛遣使亦复如是。\u003cbr/\u003e\u003cbr/\u003e     尔时，释迦牟尼佛见所分身佛悉已来集，各各坐于师子之座，皆闻诸佛与欲同开宝塔。即从座起住虚空中，一切四众起立合掌一心观佛。于是释迦牟尼佛以右指开七宝塔户，出大音声，如却关钥开大城门。即时一切众会皆见多宝如来，于宝塔中坐师子座，全身不散如入禅定。又闻其言：“善哉！善哉！释迦牟尼佛，快说是《法华经》。我为听是经故而来至此。”尔时四众等，见过去无量千万亿劫灭度佛说如是言，叹未曾有，以天宝华聚散多宝佛及释迦牟尼佛上。\u003cbr/\u003e\u003cbr/\u003e     尔时，多宝佛于宝塔中，分半座与释迦牟尼佛，而作是言：“释迦牟尼佛，可就此座。”即时释迦牟尼佛，入其塔中坐其半座，结跏趺坐。尔时，大众见二如来在七宝塔中师子座上结跏趺坐，各作是念：“佛座高远，唯愿如来以神通力，令我等辈俱处虚空。”即时释迦牟尼佛，以神通力接诸大众皆在虚空，以大音声普告四众：“谁能于此娑婆国土广说《妙法华经》？今正是时，如来不久当入涅槃，佛欲以此《妙法华经》付嘱有在。”\u003cbr/\u003e\u003cbr/\u003e     尔时，世尊欲重宣此义，而说偈言：\u003cbr/\u003e\u003cbr/\u003e     “圣主世尊，虽久灭度，\u003cbr/\u003e\u003cbr/\u003e     在宝塔中，尚为法来，\u003cbr/\u003e\u003cbr/\u003e     诸人云何，不勤为法？\u003cbr/\u003e\u003cbr/\u003e     此佛灭度，无央数劫，\u003cbr/\u003e\u003cbr/\u003e     处处听法，以难遇故。\u003cbr/\u003e\u003cbr/\u003e     彼佛本愿，我灭度后，\u003cbr/\u003e\u003cbr/\u003e     在在所往，常为听法。\u003cbr/\u003e\u003cbr/\u003e     又我分身，无量诸佛，\u003cbr/\u003e\u003cbr/\u003e     如恒沙等，来欲听法。\u003cbr/\u003e\u003cbr/\u003e     及见灭度，多宝如来，\u003cbr/\u003e\u003cbr/\u003e     各舍妙土，及弟子众，\u003cbr/\u003e\u003cbr/\u003e     天人龙神，诸供养事，\u003cbr/\u003e\u003cbr/\u003e     令法久住，故来至此。\u003cbr/\u003e\u003cbr/\u003e     为坐诸佛，以神通力，\u003cbr/\u003e\u003cbr/\u003e     移无量众，令国清净。\u003cbr/\u003e\u003cbr/\u003e     诸佛各各，诣宝树下，\u003cbr/\u003e\u003cbr/\u003e     如清净池，莲华庄严。\u003cbr/\u003e\u003cbr/\u003e     其宝树下，诸师子座，\u003cbr/\u003e\u003cbr/\u003e     佛坐其上，光明严饰，\u003cbr/\u003e\u003cbr/\u003e     如夜闇中，燃大炬火。\u003cbr/\u003e\u003cbr/\u003e     身出妙香，遍十方国，\u003cbr/\u003e\u003cbr/\u003e     众生蒙薰，喜不自胜。\u003cbr/\u003e\u003cbr/\u003e     譬如大风，吹小树枝，\u003cbr/\u003e\u003cbr/\u003e     以是方便，令法久住。\u003cbr/\u003e\u003cbr/\u003e     告诸大众，我灭度后，\u003cbr/\u003e\u003cbr/\u003e     谁能护持，读说斯经？\u003cbr/\u003e\u003cbr/\u003e     今于佛前，自说誓言，\u003cbr/\u003e\u003cbr/\u003e     其多宝佛，虽久灭度，\u003cbr/\u003e\u003cbr/\u003e     以大誓愿，而师子吼。\u003cbr/\u003e\u003cbr/\u003e     多宝如来，及与我身，\u003cbr/\u003e\u003cbr/\u003e     所集化佛，当知此意。\u003cbr/\u003e\u003cbr/\u003e     诸佛子等，谁能护法？\u003cbr/\u003e\u003cbr/\u003e     当发大愿，令得久住。\u003cbr/\u003e\u003cbr/\u003e     其有能护，此经法者，\u003cbr/\u003e\u003cbr/\u003e     则为供养，我及多宝。\u003cbr/\u003e\u003cbr/\u003e     此多宝佛，处于宝塔，\u003cbr/\u003e\u003cbr/\u003e     常游十方，为是经故，\u003cbr/\u003e\u003cbr/\u003e     亦复供养，诸来化佛。\u003cbr/\u003e\u003cbr/\u003e     庄严光饰，诸世界者，\u003cbr/\u003e\u003cbr/\u003e     若说此经，则为见我，\u003cbr/\u003e\u003cbr/\u003e     多宝如来，及诸化佛。\u003cbr/\u003e\u003cbr/\u003e     诸善男子，各谛思惟\u003cbr/\u003e\u003cbr/\u003e     此为难事，宜发大愿，\u003cbr/\u003e\u003cbr/\u003e     诸余经典，数如恒沙，\u003cbr/\u003e\u003cbr/\u003e     虽说此等，未足为难。\u003cbr/\u003e\u003cbr/\u003e     若接须弥，掷置他方，\u003cbr/\u003e\u003cbr/\u003e     无数佛土，亦未为难。\u003cbr/\u003e\u003cbr/\u003e     若以足指，动大千界，\u003cbr/\u003e\u003cbr/\u003e     远掷他国，亦未为难。\u003cbr/\u003e\u003cbr/\u003e     若立有顶，为众演说，\u003cbr/\u003e\u003cbr/\u003e     无量余经，亦未为难。\u003cbr/\u003e\u003cbr/\u003e     若佛灭后，于恶世中，\u003cbr/\u003e\u003cbr/\u003e     能说此经，是则为难。\u003cbr/\u003e\u003cbr/\u003e     假使有人，手把虚空，\u003cbr/\u003e\u003cbr/\u003e     而以游行，亦未为难。\u003cbr/\u003e\u003cbr/\u003e     于我灭后，若自书持，\u003cbr/\u003e\u003cbr/\u003e     若使人书，是则为难。\u003cbr/\u003e\u003cbr/\u003e     若以大地，置足甲上，\u003cbr/\u003e\u003cbr/\u003e     升于梵天，亦未为难。\u003cbr/\u003e\u003cbr/\u003e     佛灭度后，于恶世中，\u003cbr/\u003e\u003cbr/\u003e     暂读此经，是则为难。\u003cbr/\u003e\u003cbr/\u003e     假使劫烧，担负干草，\u003cbr/\u003e\u003cbr/\u003e     入中不烧，亦未为难。\u003cbr/\u003e\u003cbr/\u003e     我灭度后，若持此经，\u003cbr/\u003e\u003cbr/\u003e     为一人说，是则为难。\u003cbr/\u003e\u003cbr/\u003e     若持八万，四千法藏，\u003cbr/\u003e\u003cbr/\u003e     十二部经，为人演说，\u003cbr/\u003e\u003cbr/\u003e     令诸听者，得六神通，\u003cbr/\u003e\u003cbr/\u003e     虽能如是，亦未为难。\u003cbr/\u003e\u003cbr/\u003e     于我灭后，听受此经，\u003cbr/\u003e\u003cbr/\u003e     问其义趣，是则为难。\u003cbr/\u003e\u003cbr/\u003e     若人说法，令千万亿，\u003cbr/\u003e\u003cbr/\u003e     无量无数，恒沙众生，\u003cbr/\u003e\u003cbr/\u003e     得阿罗汉，具六神通，\u003cbr/\u003e\u003cbr/\u003e     虽有是益，亦未为难。\u003cbr/\u003e\u003cbr/\u003e     于我灭后，若能奉持，\u003cbr/\u003e\u003cbr/\u003e     如斯经典，是则为难。\u003cbr/\u003e\u003cbr/\u003e     我为佛道，于无量土，\u003cbr/\u003e\u003cbr/\u003e     从始至今，广说诸经，\u003cbr/\u003e\u003cbr/\u003e     而于其中，此经第一，\u003cbr/\u003e\u003cbr/\u003e     若有能持，则持佛身。\u003cbr/\u003e\u003cbr/\u003e     诸善男子，于我灭后，\u003cbr/\u003e\u003cbr/\u003e     谁能受持，读诵此经？\u003cbr/\u003e\u003cbr/\u003e     今于佛前，自说誓言。\u003cbr/\u003e\u003cbr/\u003e     此经难持，若暂持者，\u003cbr/\u003e\u003cbr/\u003e     我则欢喜，诸佛亦然。\u003cbr/\u003e\u003cbr/\u003e     如是之人，诸佛所叹，\u003cbr/\u003e\u003cbr/\u003e     是则勇猛，是则精进，\u003cbr/\u003e\u003cbr/\u003e     是名持戒，行头陀者，\u003cbr/\u003e\u003cbr/\u003e     则为疾得，无上佛道。\u003cbr/\u003e\u003cbr/\u003e     能于来世，读持此经，\u003cbr/\u003e\u003cbr/\u003e     是真佛子，住淳善地。\u003cbr/\u003e\u003cbr/\u003e     佛灭度后，能解其义，\u003cbr/\u003e\u003cbr/\u003e     是诸天人，世间之眼。\u003cbr/\u003e\u003cbr/\u003e     于恐畏世，能须臾说，\u003cbr/\u003e\u003cbr/\u003e     一切天人，皆应供养。”\u003cbr/\u003e\u003cbr/\u003e     提婆达多品第十二\u003cbr/\u003e\u003cbr/\u003e     尔时，佛告诸菩萨及天人四众：“吾于过去无量劫中，求《法华经》无有懈惓。于多劫中常作国王，发愿求于无上菩提，心不退转，为欲满足六波罗蜜，勤行布施，心无吝惜，象、马、七珍、国城、妻子、奴婢、仆从、头目髓脑、身肉手足，不惜躯命。时世人民寿命无量。为于法故，捐舍国位，委政太子，击鼓宣令，四方求法：‘谁能为我说大乘者，吾当终身供给走使。’时有仙人来白王言：‘我有大乘，名《妙法华经》。若不违我，当为宣说。’王闻仙言，欢喜踊跃，即随仙人供给所须，采果汲水，拾薪设食，乃至以身而为床座，身心无惓。于时奉事经于千岁，为于法故，精勤给侍，令无所乏。”\u003cbr/\u003e\u003cbr/\u003e     尔时，世尊欲重宣此义，而说偈言：\u003cbr/\u003e\u003cbr/\u003e     “我念过去劫，为求大法故，\u003cbr/\u003e\u003cbr/\u003e     虽作世国王，不贪五欲乐，\u003cbr/\u003e\u003cbr/\u003e     捶钟告四方，谁有大法者，\u003cbr/\u003e\u003cbr/\u003e     若为我解说，身当为奴仆。\u003cbr/\u003e\u003cbr/\u003e     时有阿私仙，来白于大王：\u003cbr/\u003e\u003cbr/\u003e     我有微妙法，世间所希有！\u003cbr/\u003e\u003cbr/\u003e     若能修行者，吾当为汝说。\u003cbr/\u003e\u003cbr/\u003e     时王闻仙言，心生大喜悦，\u003cbr/\u003e\u003cbr/\u003e     即便随仙人，供给于所须，\u003cbr/\u003e\u003cbr/\u003e     采薪及果蓏，随时恭敬与，\u003cbr/\u003e\u003cbr/\u003e     情存妙法故，身心无懈惓。\u003cbr/\u003e\u003cbr/\u003e     普为诸众生，勤求于大法，\u003cbr/\u003e\u003cbr/\u003e     亦不为己身，及以五欲乐。\u003cbr/\u003e\u003cbr/\u003e     故为大国王，勤求获此法，\u003cbr/\u003e\u003cbr/\u003e     遂致得成佛，今故为汝说。”\u003cbr/\u003e\u003cbr/\u003e     佛告诸比丘：“尔时王者，则我身是；时仙人者，今提婆达多是。由提婆达多善知识故，令我具足六波罗蜜、慈悲喜舍、三十二相、八十种好、紫磨金色、十力、四无所畏、四摄法、十八不共神通道力，成等正觉，广度众生，皆因提婆达多善知识故。”告诸四众：“提婆达多却后过无量劫，当得成佛，号曰天王如来、应供、正遍知、明行足、善逝、世间解、无上士、调御丈夫、天人师、佛世尊，世界名天道。时天王佛，住世二十中劫，广为众生说于妙法，恒河沙众生得阿罗汉果，无量众生发缘觉心，恒河沙众生发无上道心，得无生忍至不退转。时天王佛般涅槃后，正法住世二十中劫。全身舍利起七宝塔，高六十由旬，纵广四十由旬。诸天人民悉以杂华、末香、烧香、涂香、衣服、璎珞、幢幡、宝盖、伎乐歌颂，礼拜供养七宝妙塔。无量众生得阿罗汉果，无量众生悟辟支佛，不可思议众生发菩提心至不退转。”\u003cbr/\u003e\u003cbr/\u003e     佛告诸比丘：“未来世中，若有善男子、善女人，闻《妙法华经》提婆达多品，净心信敬不生疑惑者，不堕地狱、饿鬼、畜生，生十方佛前，所生之处常闻此经。若生人天中受胜妙乐，若在佛前莲华化生。”\u003cbr/\u003e\u003cbr/\u003e     于时，下方多宝世尊所从菩萨，名曰智积，白多宝佛：“当还本土。”\u003cbr/\u003e\u003cbr/\u003e     释迦牟尼佛告智积曰：“善男子，且待须臾。此有菩萨，名文殊师利，可与相见，论说妙法可还本土。”\u003cbr/\u003e\u003cbr/\u003e     尔时，文殊师利坐千叶莲华大如车轮，俱来菩萨亦坐宝莲华，从于大海娑竭罗龙宫自然踊出，住虚空中，诣灵鹫山。从莲华下至于佛所，头面敬礼二世尊足。修敬已毕，往智积所，共相慰问，却坐一面。\u003cbr/\u003e\u003cbr/\u003e     智积菩萨问文殊师利：“仁往龙宫所化众生，其数几何？”\u003cbr/\u003e\u003cbr/\u003e     文殊师利言：“其数无量不可称计，非口所宣，非心所测。且待须臾，自当有证。”所言未竟，无数菩萨坐宝莲华从海踊出，诣灵鹫山，住在虚空。此诸菩萨皆是文殊师利之所化度，具菩萨行，皆共论说六波罗蜜。本声闻人，在虚空中说声闻行，今皆修行大乘空义。\u003cbr/\u003e\u003cbr/\u003e     文殊师利谓智积曰：“于海教化其事如是。”\u003cbr/\u003e\u003cbr/\u003e     尔时，智积菩萨以偈赞曰：\u003cbr/\u003e\u003cbr/\u003e     “大智德勇健，化度无量众，\u003cbr/\u003e\u003cbr/\u003e     今此诸大会，及我皆已见。\u003cbr/\u003e\u003cbr/\u003e     演畅实相义，开阐一乘法，\u003cbr/\u003e\u003cbr/\u003e     广导诸众生，令速成菩提。”\u003cbr/\u003e\u003cbr/\u003e     文殊师利言：“我于海中唯常宣说《妙法华经》。”\u003cbr/\u003e\u003cbr/\u003e     智积问文殊师利言：“此经甚深微妙！诸经中宝，世所希有！颇有众生勤加精进修行此经，速得佛不？”\u003cbr/\u003e\u003cbr/\u003e     文殊师利言：“有娑竭罗龙王女，年始八岁，智慧利根，善知众生诸根行业，得陀罗尼，诸佛所说甚深秘藏悉能受持，深入禅定，了达诸法，于刹那顷发菩提心，得不退转，辩才无碍，慈念众生犹如赤子，功德具足心念口演，微妙广大慈悲仁让，志意和雅，能至菩提。”\u003cbr/\u003e\u003cbr/\u003e     智积菩萨言：“我见释迦如来，于无量劫难行苦行，积功累德求菩提道，未曾止息。观三千大千世界，乃至无有如芥子许非是菩萨舍身命处，为众生故，然后乃得成菩提道。不信此女于须臾顷便成正觉。”\u003cbr/\u003e\u003cbr/\u003e     言论未讫，时龙王女忽现于前，头面礼敬，却住一面，以偈赞曰：\u003cbr/\u003e\u003cbr/\u003e     “深达罪福相，遍照于十方，\u003cbr/\u003e\u003cbr/\u003e     微妙净法身，具相三十二，\u003cbr/\u003e\u003cbr/\u003e     以八十种好，用庄严法身，\u003cbr/\u003e\u003cbr/\u003e     天人所戴仰，龙神咸恭敬，\u003cbr/\u003e\u003cbr/\u003e     一切众生类，无不宗奉者。\u003cbr/\u003e\u003cbr/\u003e     又闻成菩提，唯佛当证知，\u003cbr/\u003e\u003cbr/\u003e     我阐大乘教，度脱苦众生。”\u003cbr/\u003e\u003cbr/\u003e     时舍利弗语龙女言：“汝谓不久得无上道，是事难信。所以者何？女身垢秽，非是法器，云何能得无上菩提？佛道悬旷，经无量劫勤苦积行，具修诸度，然后乃成。又女人身，犹有五障：一者、不得作梵天王，二者、帝释，三者、魔王，四者、转轮圣王，五者、佛身。云何女身速得成佛？”\u003cbr/\u003e\u003cbr/\u003e     尔时，龙女有一宝珠，价值三千大千世界，持以上佛，佛即受之。龙女谓智积菩萨、尊者舍利弗言：“我献宝珠，世尊纳受，是事疾不？”答言：“甚疾。”女言：“以汝神力观我成佛，复速于此。”当时众会皆见龙女，忽然之间变成男子，具菩萨行，即往南方无垢世界，坐宝莲华成等正觉，三十二相、八十种好，普为十方一切众生演说妙法。\u003cbr/\u003e\u003cbr/\u003e     尔时，娑婆世界菩萨、声闻、天龙八部、人与非人，皆遥见彼龙女成佛，普为时会人天说法，心大欢喜，悉遥敬礼。无量众生闻法解悟得不退转，无量众生得受道记，无垢世界六反震动，娑婆世界三千众生住不退地，三千众生发菩提心而得受记。智积菩萨及舍利弗，一切众会默然信受。\u003cbr/\u003e\u003cbr/\u003e     持品第十三\u003cbr/\u003e\u003cbr/\u003e     尔时，药王菩萨摩诃萨及大乐说菩萨摩诃萨，与二万菩萨眷属俱，皆于佛前作是誓言：“唯愿世尊不以为虑，我等于佛灭后，当奉持读诵说此经典。后恶世众生，善根转少，多增上慢，贪利供养，增不善根，远离解脱。虽难可教化，我等当起大忍力读诵此经，持说书写，种种供养，不惜身命。”\u003cbr/\u003e\u003cbr/\u003e     尔时，众中五百阿罗汉得受记者白佛言：“世尊，我等亦自誓愿，于异国土广说此经。”复有学无学八千人得受记者，从座而起，合掌向佛，作是誓言：“世尊，我等亦当于他国土广说此经。所以者何？是娑婆国中，人多弊恶，怀增上慢，功德浅薄，瞋浊谄曲，心不实故。”\u003cbr/\u003e\u003cbr/\u003e     尔时，佛姨母摩诃波阇波提比丘尼，与学无学比丘尼六千人俱，从座而起，一心合掌，瞻仰尊颜，目不暂舍。于时，世尊告憍昙弥：“何故忧色而视如来？汝心将无谓我不说汝名授阿耨多罗三藐三菩提记耶？憍昙弥，我先总说一切声闻皆已授记。今汝欲知记者，将来之世，当于六万八千亿诸佛法中为大法师，及六千学无学比丘尼俱为法师。汝如是渐渐具菩萨道，当得作佛，号一切众生喜见如来、应供、正遍知、明行足、善逝、世间解、无上士、调御丈夫、天人师、佛世尊。憍昙弥，是一切众生喜见佛，及六千菩萨，转次授记得阿耨多罗三藐三菩提。”\u003cbr/\u003e\u003cbr/\u003e     尔时，罗睺罗母耶输陀罗比丘尼作是念：“世尊于授记中，独不说我名？”佛告耶输陀罗：“汝于来世百千万亿诸佛法中，修菩萨行，为大法师，渐具佛道。于善国中当得作佛，号具足千万光相如来、应供、正遍知、明行足、善逝、世间解、无上士、调御丈夫、天人师、佛世尊。佛寿无量阿僧祇劫。”\u003cbr/\u003e\u003cbr/\u003e     尔时，摩诃波阇波提比丘尼及耶输陀罗比丘尼，并其眷属，皆大欢喜，得未曾有。即于佛前，而说偈言：\u003cbr/\u003e\u003cbr/\u003e     “世尊导师，安隐天人，\u003cbr/\u003e\u003cbr/\u003e     我等闻记，心安具足。”\u003cbr/\u003e\u003cbr/\u003e     诸比丘尼说是偈已，白佛言：“世尊，我等亦能于他方国土广宣此经。”\u003cbr/\u003e\u003cbr/\u003e     尔时，世尊视八十万亿那由他诸菩萨摩诃萨。是诸菩萨皆是阿惟越致，转不退法轮，得诸陀罗尼。即从座起，至于佛前，一心合掌，而作是念：“若世尊告敕我等持说此经者，当如佛教，广宣斯法。”复作是念：“佛今默然不见告敕，我当云何？”时诸菩萨敬顺佛意，并欲自满本愿，便于佛前作师子吼，而发誓言：“世尊，我等于如来灭后，周旋往返十方世界，能令众生书写此经，受持、读诵、解说其义、如法修行、正忆念，皆是佛之威力。唯愿世尊，在于他方遥见守护。”\u003cbr/\u003e\u003cbr/\u003e     即时，诸菩萨俱同发声，而说偈言：\u003cbr/\u003e\u003cbr/\u003e     “唯愿不为虑，于佛灭度后，\u003cbr/\u003e\u003cbr/\u003e     恐怖恶世中，我等当广说。\u003cbr/\u003e\u003cbr/\u003e     有诸无智人，恶口骂詈等，\u003cbr/\u003e\u003cbr/\u003e     及加刀杖者，我等皆当忍。\u003cbr/\u003e\u003cbr/\u003e     恶世中比丘，邪智心谄曲，\u003cbr/\u003e\u003cbr/\u003e     未得谓为得，我慢心充满，\u003cbr/\u003e\u003cbr/\u003e     或有阿练若，纳衣在空闲，\u003cbr/\u003e\u003cbr/\u003e     自谓行真道，轻贱人间者，\u003cbr/\u003e\u003cbr/\u003e     贪著利养故，与白衣说法，\u003cbr/\u003e\u003cbr/\u003e     为世所恭敬，如六通罗汉。\u003cbr/\u003e\u003cbr/\u003e     是人怀恶心，常念世俗事，\u003cbr/\u003e\u003cbr/\u003e     假名阿练若，好出我等过，\u003cbr/\u003e\u003cbr/\u003e     而作如是言：此诸比丘等，\u003cbr/\u003e\u003cbr/\u003e     为贪利养故，说外道论议，\u003cbr/\u003e\u003cbr/\u003e     自作此经典，诳惑世间人，\u003cbr/\u003e\u003cbr/\u003e     为求名闻故，分别于是经。\u003cbr/\u003e\u003cbr/\u003e     常在大众中，欲毁我等故，\u003cbr/\u003e\u003cbr/\u003e     向国王大臣，婆罗门居士，\u003cbr/\u003e\u003cbr/\u003e     及余比丘众，诽谤说我恶，\u003cbr/\u003e\u003cbr/\u003e     谓是邪见人，说外道论议。\u003cbr/\u003e\u003cbr/\u003e     我等敬佛故，悉忍是诸恶，\u003cbr/\u003e\u003cbr/\u003e     为斯所轻言，汝等皆是佛，\u003cbr/\u003e\u003cbr/\u003e     如此轻慢言，皆当忍受之。\u003cbr/\u003e\u003cbr/\u003e     浊劫恶世中，多有诸恐怖，\u003cbr/\u003e\u003cbr/\u003e     恶鬼入其身，骂詈毁辱我，\u003cbr/\u003e\u003cbr/\u003e     我等敬信佛，当著忍辱铠，\u003cbr/\u003e\u003cbr/\u003e     为说是经故，忍此诸难事。\u003cbr/\u003e\u003cbr/\u003e     我不爱身命，但惜无上道，\u003cbr/\u003e\u003cbr/\u003e     我等于来世，护持佛所嘱。\u003cbr/\u003e\u003cbr/\u003e     世尊自当知，浊世恶比丘，\u003cbr/\u003e\u003cbr/\u003e     不知佛方便，随宜所说法，\u003cbr/\u003e\u003cbr/\u003e     恶口而颦蹙，数数见摈出，\u003cbr/\u003e\u003cbr/\u003e     远离于塔寺，如是等众恶，\u003cbr/\u003e\u003cbr/\u003e     念佛告敕故，皆当忍是事。\u003cbr/\u003e\u003cbr/\u003e     诸聚落城邑，其有求法者，\u003cbr/\u003e\u003cbr/\u003e     我皆到其所，说佛所嘱法。\u003cbr/\u003e\u003cbr/\u003e     我是世尊使，处众无所畏，\u003cbr/\u003e\u003cbr/\u003e     我当善说法，愿佛安隐住。\u003cbr/\u003e\u003cbr/\u003e     我于世尊前，诸来十方佛，\u003cbr/\u003e\u003cbr/\u003e     发如是誓言，佛自知我心。”","cnt":0,"sort":6632267,"author":"佚名","prev":"6632266.html","next":"6632268.html","book_title":"妙法莲华经","updateTimeFmt":"2024-03-28 17:25:44","category":"都市小说"}