{"id":0,"code":"6632268.html","title":"第6章","latest_chapter_name":"正文 第8章","xiao_shuo_code":"9246","content":"\u003cbr/\u003e\u003cbr/\u003e    安乐行品第十四\u003cbr/\u003e\u003cbr/\u003e     尔时，文殊师利法王子菩萨摩诃萨白佛言：“世尊，是诸菩萨甚为难有，敬顺佛故发大誓愿，于后恶世护持读说是《法华经》。世尊，菩萨摩诃萨，于后恶世，云何能说是经？”\u003cbr/\u003e\u003cbr/\u003e     佛告文殊师利：“若菩萨摩诃萨于后恶世欲说是经，当安住四法：一者、安住菩萨行处及亲近处，能为众生演说是经。\u003cbr/\u003e\u003cbr/\u003e     “文殊师利，云何名菩萨摩诃萨行处？若菩萨摩诃萨，住忍辱地，柔和善顺而不卒暴，心亦不惊，又复于法无所行，而观诸法如实相，亦不行，不分别，是名菩萨摩诃萨行处。\u003cbr/\u003e\u003cbr/\u003e     “云何名菩萨摩诃萨亲近处？菩萨摩诃萨不亲近国王、王子、大臣、官长；不亲近诸外道、梵志、尼揵子等，及造世俗文笔、赞咏外书，及路伽耶陀、逆路伽耶陀者；亦不亲近诸有凶戏、相叉相扑及那罗等种种变现之戏；又不亲近旃陀罗，及畜猪羊鸡狗，畋猎渔捕，诸恶律仪，如是人等。或时来者，则为说法，无所悕望。又不亲近求声闻比丘、比丘尼、优婆塞、优婆夷，亦不问讯。若于房中，若经行处，若在讲堂中，不共住止。或时来者，随宜说法，无所悕求。文殊师利，又菩萨摩诃萨，不应于女人身取能生欲想相而为说法，亦不乐见。若入他家，不与小女、处女、寡女等共语，亦复不近五种不男之人以为亲厚，不独入他家。若有因缘须独入时，但一心念佛。若为女人说法，不露齿笑，不现胸臆，乃至为法犹不亲厚，况复余事？不乐畜年少弟子、沙弥、小儿，亦不乐与同师。常好坐禅，在于闲处修摄其心。文殊师利，是名初亲近处。复次，菩萨摩诃萨观一切法空，如实相，不颠倒、不动、不退、不转，如虚空，无所有性，一切语言道断，不生、不出、不起，无名无相，实无所有，无量无边，无碍无障，但以因缘有，从颠倒生故说。常乐观如是法相，是名菩萨摩诃萨第二亲近处。\u003cbr/\u003e\u003cbr/\u003e     尔时，世尊欲重宣此义，而说偈言：\u003cbr/\u003e\u003cbr/\u003e     “若有菩萨，于后恶世，\u003cbr/\u003e\u003cbr/\u003e     无怖畏心，欲说是经，\u003cbr/\u003e\u003cbr/\u003e     应入行处，及亲近处。\u003cbr/\u003e\u003cbr/\u003e     常离国王，及国王子，\u003cbr/\u003e\u003cbr/\u003e     大臣官长，凶险戏者，\u003cbr/\u003e\u003cbr/\u003e     及旃陀罗，外道梵志。\u003cbr/\u003e\u003cbr/\u003e     亦不亲近，增上慢人，\u003cbr/\u003e\u003cbr/\u003e     贪著小乘，三藏学者，\u003cbr/\u003e\u003cbr/\u003e     破戒比丘，名字罗汉，\u003cbr/\u003e\u003cbr/\u003e     及比丘尼，好戏笑者。\u003cbr/\u003e\u003cbr/\u003e     深著五欲，求现灭度，\u003cbr/\u003e\u003cbr/\u003e     诸优婆夷，皆勿亲近。\u003cbr/\u003e\u003cbr/\u003e     若是人等，以好心来，\u003cbr/\u003e\u003cbr/\u003e     到菩萨所，为闻佛道，\u003cbr/\u003e\u003cbr/\u003e     菩萨则以，无所畏心，\u003cbr/\u003e\u003cbr/\u003e     不怀悕望，而为说法。\u003cbr/\u003e\u003cbr/\u003e     寡女处女，及诸不男，\u003cbr/\u003e\u003cbr/\u003e     皆勿亲近，以为亲厚。\u003cbr/\u003e\u003cbr/\u003e     亦莫亲近，屠儿魁脍，\u003cbr/\u003e\u003cbr/\u003e     畋猎渔捕，为利杀害，\u003cbr/\u003e\u003cbr/\u003e     贩肉自活，炫卖女色，\u003cbr/\u003e\u003cbr/\u003e     如是之人，皆勿亲近。\u003cbr/\u003e\u003cbr/\u003e     凶险相扑，种种嬉戏，\u003cbr/\u003e\u003cbr/\u003e     诸淫女等，尽勿亲近。\u003cbr/\u003e\u003cbr/\u003e     莫独屏处，为女说法，\u003cbr/\u003e\u003cbr/\u003e     若说法时，无得戏笑。\u003cbr/\u003e\u003cbr/\u003e     入里乞食，将一比丘，\u003cbr/\u003e\u003cbr/\u003e     若无比丘，一心念佛。\u003cbr/\u003e\u003cbr/\u003e     是则名为，行处近处，\u003cbr/\u003e\u003cbr/\u003e     以此二处，能安乐说。\u003cbr/\u003e\u003cbr/\u003e     又复不行，上中下法，\u003cbr/\u003e\u003cbr/\u003e     有为无为，实不实法，\u003cbr/\u003e\u003cbr/\u003e     亦不分别，是男是女，\u003cbr/\u003e\u003cbr/\u003e     不得诸法，不知不见，\u003cbr/\u003e\u003cbr/\u003e     是则名为，菩萨行处。\u003cbr/\u003e\u003cbr/\u003e     一切诸法，空无所有，\u003cbr/\u003e\u003cbr/\u003e     无有常住，亦无起灭，\u003cbr/\u003e\u003cbr/\u003e     是名智者，所亲近处。\u003cbr/\u003e\u003cbr/\u003e     颠倒分别，诸法有无，\u003cbr/\u003e\u003cbr/\u003e     是实非实，是生非生。\u003cbr/\u003e\u003cbr/\u003e     在于闲处，修摄其心，\u003cbr/\u003e\u003cbr/\u003e     安住不动，如须弥山，\u003cbr/\u003e\u003cbr/\u003e     观一切法，皆无所有，\u003cbr/\u003e\u003cbr/\u003e     犹如虚空，无有坚固，\u003cbr/\u003e\u003cbr/\u003e     不生不出，不动不退，\u003cbr/\u003e\u003cbr/\u003e     常住一相，是名近处。\u003cbr/\u003e\u003cbr/\u003e     若有比丘，于我灭后，\u003cbr/\u003e\u003cbr/\u003e     入是行处，及亲近处，\u003cbr/\u003e\u003cbr/\u003e     说斯经时，无有怯弱。\u003cbr/\u003e\u003cbr/\u003e     菩萨有时，入于静室，\u003cbr/\u003e\u003cbr/\u003e     以正忆念，随义观法。\u003cbr/\u003e\u003cbr/\u003e     从禅定起，为诸国王，\u003cbr/\u003e\u003cbr/\u003e     王子臣民，婆罗门等，\u003cbr/\u003e\u003cbr/\u003e     开化演畅，说斯经典，\u003cbr/\u003e\u003cbr/\u003e     其心安隐，无有怯弱。\u003cbr/\u003e\u003cbr/\u003e     文殊师利，是名菩萨，\u003cbr/\u003e\u003cbr/\u003e     安住初法，能于后世，\u003cbr/\u003e\u003cbr/\u003e     说法华经。\u003cbr/\u003e\u003cbr/\u003e     “又文殊师利，如来灭后，于末法中欲说是经，应住安乐行。若口宣说，若读经时，不乐说人及经典过，亦不轻慢诸余法师，不说他人好恶长短，于声闻人亦不称名说其过恶，亦不称名赞叹其美，又亦不生怨嫌之心。善修如是安乐心故，诸有听者不逆其意。有所难问，不以小乘法答，但以大乘而为解说，令得一切种智。”\u003cbr/\u003e\u003cbr/\u003e     尔时，世尊欲重宣此义，而说偈言：\u003cbr/\u003e\u003cbr/\u003e     “菩萨常乐，安隐说法，\u003cbr/\u003e\u003cbr/\u003e     于清净地，而施床座，\u003cbr/\u003e\u003cbr/\u003e     以油涂身，澡浴尘秽，\u003cbr/\u003e\u003cbr/\u003e     著新净衣，内外俱净，\u003cbr/\u003e\u003cbr/\u003e     安处法座，随问为说。\u003cbr/\u003e\u003cbr/\u003e     若有比丘，及比丘尼，\u003cbr/\u003e\u003cbr/\u003e     诸优婆塞，及优婆夷，\u003cbr/\u003e\u003cbr/\u003e     国王王子，群臣士民，\u003cbr/\u003e\u003cbr/\u003e     以微妙义，和颜为说。\u003cbr/\u003e\u003cbr/\u003e     若有难问，随义而答，\u003cbr/\u003e\u003cbr/\u003e     因缘譬喻，敷演分别，\u003cbr/\u003e\u003cbr/\u003e     以是方便，皆使发心，\u003cbr/\u003e\u003cbr/\u003e     渐渐增益，入于佛道。\u003cbr/\u003e\u003cbr/\u003e     除懒惰意，及懈怠想，\u003cbr/\u003e\u003cbr/\u003e     离诸忧恼，慈心说法，\u003cbr/\u003e\u003cbr/\u003e     昼夜常说，无上道教，\u003cbr/\u003e\u003cbr/\u003e     以诸因缘，无量譬喻，\u003cbr/\u003e\u003cbr/\u003e     开示众生，咸令欢喜。\u003cbr/\u003e\u003cbr/\u003e     衣服卧具，饮食医药，\u003cbr/\u003e\u003cbr/\u003e     而于其中，无所悕望。\u003cbr/\u003e\u003cbr/\u003e     但一心念，说法因缘，\u003cbr/\u003e\u003cbr/\u003e     愿成佛道，令众亦尔，\u003cbr/\u003e\u003cbr/\u003e     是则大利，安乐供养。\u003cbr/\u003e\u003cbr/\u003e     我灭度后，若有比丘，\u003cbr/\u003e\u003cbr/\u003e     能演说斯，妙法华经，\u003cbr/\u003e\u003cbr/\u003e     心无嫉恚，诸恼障碍，\u003cbr/\u003e\u003cbr/\u003e     亦无忧愁，及骂詈者，\u003cbr/\u003e\u003cbr/\u003e     又无怖畏，加刀杖等，\u003cbr/\u003e\u003cbr/\u003e     亦无摈出，安住忍故。\u003cbr/\u003e\u003cbr/\u003e     智者如是，善修其心，\u003cbr/\u003e\u003cbr/\u003e     能住安乐，如我上说。\u003cbr/\u003e\u003cbr/\u003e     其人功德，千万亿劫，\u003cbr/\u003e\u003cbr/\u003e     算数譬喻，说不能尽。\u003cbr/\u003e\u003cbr/\u003e     “又文殊师利，菩萨摩诃萨于后末世法欲灭时，受持读诵斯经典者，无怀嫉妒謟诳之心，亦勿轻骂学佛道者求其长短。若比丘、比丘尼、优婆塞、优婆夷，求声闻者，求辟支佛者，求菩萨道者，无得恼之令其疑悔，语其人言：‘汝等去道甚远，终不能得一切种智。所以者何？汝是放逸之人，于道懈怠故。’又亦不应戏论诸法有所诤竞。当于一切众生起大悲想，于诸如来起慈父想，于诸菩萨起大师想，于十方诸大菩萨常应深心恭敬礼拜，于一切众生平等说法。以顺法故不多不少，乃至深爱法者，亦不为多说。\u003cbr/\u003e\u003cbr/\u003e     “文殊师利，是菩萨摩诃萨于后末世法欲灭时，有成就是第三安乐行者，说是法时无能恼乱，得好同学共读诵是经，亦得大众而来听受，听已能持，持已能诵，诵已能说，说已能书。若使人书，供养经卷，恭敬尊重赞叹。”\u003cbr/\u003e\u003cbr/\u003e     尔时，世尊欲重宣此义，而说偈言：\u003cbr/\u003e\u003cbr/\u003e     “若欲说是经，当舍嫉恚慢，\u003cbr/\u003e\u003cbr/\u003e     謟诳邪伪心，常修质直行，\u003cbr/\u003e\u003cbr/\u003e     不轻蔑于人，亦不戏论法，\u003cbr/\u003e\u003cbr/\u003e     不令他疑悔，云汝不得佛。\u003cbr/\u003e\u003cbr/\u003e     是佛子说法，常柔和能忍，\u003cbr/\u003e\u003cbr/\u003e     慈悲于一切，不生懈怠心。\u003cbr/\u003e\u003cbr/\u003e     十方大菩萨，愍众故行道，\u003cbr/\u003e\u003cbr/\u003e     应生恭敬心，是则我大师。\u003cbr/\u003e\u003cbr/\u003e     于诸佛世尊，生无上父想，\u003cbr/\u003e\u003cbr/\u003e     破于憍慢心，说法无障碍。\u003cbr/\u003e\u003cbr/\u003e     第三法如是，智者应守护，\u003cbr/\u003e\u003cbr/\u003e     一心安乐行，无量众所敬。\u003cbr/\u003e\u003cbr/\u003e     “又文殊师利，菩萨摩诃萨于后末世法欲灭时，有持是《法华经》者，于在家、出家人中生大慈心，于非菩萨人中生大悲心，应作是念：‘如是之人则为大失，如来方便随宜说法，不闻不知，不觉不问，不信不解。其人虽不问不信不解是经，我得阿耨多罗三藐三菩提时，随在何地，以神通力、智慧力，引之令得住是法中。’文殊师利，是菩萨摩诃萨于如来灭后，有成就此第四法者，说是法时无有过失，常为比丘、比丘尼、优婆塞、优婆夷、国王、王子、大臣、人民、婆罗门、居士等，供养恭敬，尊重赞叹，虚空诸天为听法故亦常随侍。若在聚落、城邑、空闲林中，有人来欲难问者，诸天昼夜常为法故而卫护之，能令听者皆得欢喜。所以者何？此经是一切过去、未来、现在诸佛神力所护故。文殊师利，是《法华经》于无量国中，乃至名字不可得闻，何况得见受持读诵？\u003cbr/\u003e\u003cbr/\u003e     “文殊师利，譬如强力转轮圣王，欲以威势降伏诸国，而诸小王不顺其命，时转轮王起种种兵而往讨罚。王见兵众战有功者，即大欢喜随功赏赐，或与田宅、聚落、城邑，或与衣服严身之具，或与种种珍宝，金、银、琉璃、砗磲、玛瑙、珊瑚、琥珀，象马车乘、奴婢人民，唯髻中明珠不以与之。所以者何？独王顶上有此一珠。若以与之，王诸眷属必大惊怪。文殊师利，如来亦复如是，以禅定智慧力得法国土，王于三界，而诸魔王不肯顺伏。如来贤圣诸将与之共战，其有功者心亦欢喜，于四众中为说诸经令其心悦，赐以禅定、解脱、无漏根力诸法之财，又复赐与涅槃之城言得灭度，引导其心令皆欢喜，而不为说是《法华经》。\u003cbr/\u003e\u003cbr/\u003e     “文殊师利，如转轮王见诸兵众有大功者心甚欢喜，以此难信之珠久在髻中，不妄与人，而今与之。如来亦复如是，于三界中为大法王，以法教化一切众生，见贤圣军与五阴魔、烦恼魔、死魔共战有大功勋，灭三毒，出三界，破魔网，尔时如来亦大欢喜，此《法华经》能令众生至一切智，一切世间多怨难信，先所未说而今说之。文殊师利，此《法华经》，是诸如来第一之说，于诸说中最为甚深，末后赐与；如彼强力之王，久护明珠今乃与之。文殊师利，此《法华经》，诸佛如来秘密之藏，于诸经中最在其上，长夜守护不妄宣说。始于今日，乃与汝等而敷演之。”\u003cbr/\u003e\u003cbr/\u003e     尔时，世尊欲重宣此义，而说偈言：\u003cbr/\u003e\u003cbr/\u003e     “常行忍辱，哀愍一切，\u003cbr/\u003e\u003cbr/\u003e     乃能演说，佛所赞经。\u003cbr/\u003e\u003cbr/\u003e     后末世时，持此经者，\u003cbr/\u003e\u003cbr/\u003e     于家出家，及非菩萨，\u003cbr/\u003e\u003cbr/\u003e     应生慈悲。斯等不闻，\u003cbr/\u003e\u003cbr/\u003e     不信是经，则为大失。\u003cbr/\u003e\u003cbr/\u003e     我得佛道，以诸方便，\u003cbr/\u003e\u003cbr/\u003e     为说此法，令住其中。\u003cbr/\u003e\u003cbr/\u003e     譬如强力，转轮之王，\u003cbr/\u003e\u003cbr/\u003e     兵战有功，赏赐诸物，\u003cbr/\u003e\u003cbr/\u003e     象马车乘，严身之具，\u003cbr/\u003e\u003cbr/\u003e     及诸田宅，聚落城邑，\u003cbr/\u003e\u003cbr/\u003e     或与衣服，种种珍宝，\u003cbr/\u003e\u003cbr/\u003e     奴婢财物，欢喜赐与。\u003cbr/\u003e\u003cbr/\u003e     如有勇健，能为难事，\u003cbr/\u003e\u003cbr/\u003e     三解髻中，明珠赐之。\u003cbr/\u003e\u003cbr/\u003e     如来亦尔，为诸法王，\u003cbr/\u003e\u003cbr/\u003e     忍辱大力，智慧宝藏，\u003cbr/\u003e\u003cbr/\u003e     以大慈悲，如法化世，\u003cbr/\u003e\u003cbr/\u003e     见一切人，受诸苦恼，\u003cbr/\u003e\u003cbr/\u003e     欲求解脱，与诸魔战，\u003cbr/\u003e\u003cbr/\u003e     为是众生，说种种法，\u003cbr/\u003e\u003cbr/\u003e     以大方便，说此诸经。\u003cbr/\u003e\u003cbr/\u003e     既知众生，得其力已，\u003cbr/\u003e\u003cbr/\u003e     末后乃为，说是法华，\u003cbr/\u003e\u003cbr/\u003e     如三解髻，明珠与之。\u003cbr/\u003e\u003cbr/\u003e     此经为尊，众经中上，\u003cbr/\u003e\u003cbr/\u003e     我常守护，不妄开示，\u003cbr/\u003e\u003cbr/\u003e     今正是时，为汝等说。\u003cbr/\u003e\u003cbr/\u003e     我灭度后，求佛道者，\u003cbr/\u003e\u003cbr/\u003e     欲得安隐，演说斯经，\u003cbr/\u003e\u003cbr/\u003e     应当亲近，如是四法。\u003cbr/\u003e\u003cbr/\u003e     读是经者，常无忧恼，\u003cbr/\u003e\u003cbr/\u003e     又无病痛，颜色鲜白，\u003cbr/\u003e\u003cbr/\u003e     不生贫穷，卑贱丑陋，\u003cbr/\u003e\u003cbr/\u003e     众生乐见，如慕贤圣，\u003cbr/\u003e\u003cbr/\u003e     天诸童子，以为给使，\u003cbr/\u003e\u003cbr/\u003e     刀杖不加，毒不能害，\u003cbr/\u003e\u003cbr/\u003e     若人恶骂，口则闭塞，\u003cbr/\u003e\u003cbr/\u003e     游行无畏，如师子王，\u003cbr/\u003e\u003cbr/\u003e     智慧光明，如日之照。\u003cbr/\u003e\u003cbr/\u003e     若于梦中，但见妙事，\u003cbr/\u003e\u003cbr/\u003e     见诸如来，坐师子座，\u003cbr/\u003e\u003cbr/\u003e     诸比丘众，围绕说法。\u003cbr/\u003e\u003cbr/\u003e     又见龙神，阿修罗等，\u003cbr/\u003e\u003cbr/\u003e     数如恒沙，恭敬合掌，\u003cbr/\u003e\u003cbr/\u003e     自见其身，而为说法。\u003cbr/\u003e\u003cbr/\u003e     又见诸佛，身相金色，\u003cbr/\u003e\u003cbr/\u003e     放无量光，照于一切，\u003cbr/\u003e\u003cbr/\u003e     以梵音声，演说诸法。\u003cbr/\u003e\u003cbr/\u003e     佛为四众，说无上法，\u003cbr/\u003e\u003cbr/\u003e     见身处中，合掌赞佛，\u003cbr/\u003e\u003cbr/\u003e     闻法欢喜，而为供养，\u003cbr/\u003e\u003cbr/\u003e     得陀罗尼，证不退智。\u003cbr/\u003e\u003cbr/\u003e     佛知其心，深入佛道，\u003cbr/\u003e\u003cbr/\u003e     即为授记，成最正觉：\u003cbr/\u003e\u003cbr/\u003e     汝善男子，当于来世，\u003cbr/\u003e\u003cbr/\u003e     得无量智，佛之大道，\u003cbr/\u003e\u003cbr/\u003e     国土严净，广大无比，\u003cbr/\u003e\u003cbr/\u003e     亦有四众，合掌听法。\u003cbr/\u003e\u003cbr/\u003e     又见自身，在山林中，\u003cbr/\u003e\u003cbr/\u003e     修习善法，证诸实相，\u003cbr/\u003e\u003cbr/\u003e     深入禅定，见十方佛，\u003cbr/\u003e\u003cbr/\u003e     诸佛身金色，百福相庄严，\u003cbr/\u003e\u003cbr/\u003e     闻法为人说，常有是好梦。\u003cbr/\u003e\u003cbr/\u003e     又梦作国王，舍宫殿眷属，\u003cbr/\u003e\u003cbr/\u003e     及上妙五欲，行诣于道场，\u003cbr/\u003e\u003cbr/\u003e     在菩提树下，而处师子座，\u003cbr/\u003e\u003cbr/\u003e     求道过七日，得诸佛之智，\u003cbr/\u003e\u003cbr/\u003e     成无上道已，起而转法轮，\u003cbr/\u003e\u003cbr/\u003e     为四众说法，经千万亿劫，\u003cbr/\u003e\u003cbr/\u003e     说无漏妙法，度无量众生，\u003cbr/\u003e\u003cbr/\u003e     后当入涅槃，如烟尽灯灭。\u003cbr/\u003e\u003cbr/\u003e     若后恶世中，说是第一法，\u003cbr/\u003e\u003cbr/\u003e     是人得大利，如上诸功德。”\u003cbr/\u003e\u003cbr/\u003e     从地踊出品第十五\u003cbr/\u003e\u003cbr/\u003e     尔时，他方国土诸来菩萨摩诃萨，过八恒河沙数，于大众中起立合掌作礼，而白佛言：“世尊，若听我等于佛灭后，在此娑婆世界，勤加精进、护持、读诵、书写、供养是经典者，当于此土而广说之。”\u003cbr/\u003e\u003cbr/\u003e     尔时，佛告诸菩萨摩诃萨众：“止！善男子，不须汝等护持此经。所以者何？我娑婆世界，自有六万恒河沙等菩萨摩诃萨，一一菩萨各有六万恒河沙眷属，是诸人等能于我灭后，护持读诵，广说此经。”\u003cbr/\u003e\u003cbr/\u003e     佛说是时，娑婆世界三千大千国土地皆震裂，而于其中有无量千万亿菩萨摩诃萨同时踊出。是诸菩萨，身皆金色，三十二相，无量光明，先尽在此娑婆世界之下，此界虚空中住。是诸菩萨，闻释迦牟尼佛所说音声，从下发来。一一菩萨皆是大众唱导之首，各将六万恒河沙眷属，况将五万、四万、三万、二万、一万恒河沙等眷属者，况复乃至一恒河沙、半恒河沙、四分之一乃至千万亿那由他分之一，况复千万亿那由他眷属，况复亿万眷属，况复千万、百万乃至一万，况复一千、一百乃至一十，况复将五四三二一弟子者，况复单己乐远离行！如是等比，无量无边算数譬喻所不能知。是诸菩萨从地出已，各诣虚空七宝妙塔多宝如来、释迦牟尼佛所。到已，向二世尊头面礼足，及至诸宝树下师子座上佛所，亦皆作礼，右绕三匝，合掌恭敬，以诸菩萨种种赞法而以赞叹，住在一面，欣乐瞻仰于二世尊。是诸菩萨摩诃萨从初踊出，以诸菩萨种种赞法而赞于佛，如是时间经五十小劫。是时释迦牟尼佛默然而坐，及诸四众亦皆默然五十小劫。佛神力故，令诸大众谓如半日。\u003cbr/\u003e\u003cbr/\u003e     尔时，四众亦以佛神力故，见诸菩萨遍满无量百千万亿国土虚空。是菩萨众中有四导师，一名上行，二名无边行，三名净行，四名安立行。是四菩萨于其众中，最为上首唱导之师，在大众前各共合掌，观释迦牟尼佛，而问讯言：“世尊，少病少恼安乐行不？所应度者受教易不？不令世尊生疲劳耶？”\u003cbr/\u003e\u003cbr/\u003e     尔时，四大菩萨而说偈言：\u003cbr/\u003e\u003cbr/\u003e     “世尊安乐，少病少恼，\u003cbr/\u003e\u003cbr/\u003e     教化众生，得无疲惓？\u003cbr/\u003e\u003cbr/\u003e     又诸众生，受化易不？\u003cbr/\u003e\u003cbr/\u003e     不令世尊，生疲劳耶？”\u003cbr/\u003e\u003cbr/\u003e     尔时，世尊于菩萨大众中，而作是言：“如是，如是，诸善男子，如来安乐，少病少恼；诸众生等易可化度，无有疲劳。所以者何？是诸众生，世世已来常受我化，亦于过去诸佛供养尊重，种诸善根。此诸众生，始见我身，闻我所说，即皆信受入如来慧，除先修习学小乘者。如是之人，我今亦令得闻是经，入于佛慧。”\u003cbr/\u003e\u003cbr/\u003e     尔时，诸大菩萨而说偈言：\u003cbr/\u003e\u003cbr/\u003e     “善哉善哉，大雄世尊，\u003cbr/\u003e\u003cbr/\u003e     诸众生等，易可化度。\u003cbr/\u003e\u003cbr/\u003e     能问诸佛，甚深智慧，\u003cbr/\u003e\u003cbr/\u003e     闻已信行，我等随喜。”\u003cbr/\u003e\u003cbr/\u003e     于时，世尊赞叹上首诸大菩萨：“善哉！善哉！善男子，汝等能于如来发随喜心。”\u003cbr/\u003e\u003cbr/\u003e     尔时，弥勒菩萨及八千恒河沙诸菩萨众，皆作是念：“我等从昔已来，不见不闻如是大菩萨摩诃萨众，从地踊出住世尊前，合掌供养问讯如来。”时弥勒菩萨摩诃萨，知八千恒河沙诸菩萨等心之所念，并欲自决所疑，合掌向佛，以偈问曰：\u003cbr/\u003e\u003cbr/\u003e     “无量千万亿，大众诸菩萨，\u003cbr/\u003e\u003cbr/\u003e     昔所未曾见，愿两足尊说。\u003cbr/\u003e\u003cbr/\u003e     是从何所来？以何因缘集？\u003cbr/\u003e\u003cbr/\u003e     巨身大神通，智慧叵思议，\u003cbr/\u003e\u003cbr/\u003e     其志念坚固，有大忍辱力，\u003cbr/\u003e\u003cbr/\u003e     众生所乐见，为从何所来？\u003cbr/\u003e\u003cbr/\u003e     一一诸菩萨，所将诸眷属，\u003cbr/\u003e\u003cbr/\u003e     其数无有量，如恒河沙等。\u003cbr/\u003e\u003cbr/\u003e     或有大菩萨，将六万恒沙，\u003cbr/\u003e\u003cbr/\u003e     如是诸大众，一心求佛道。\u003cbr/\u003e\u003cbr/\u003e     是诸大师等，六万恒河沙，\u003cbr/\u003e\u003cbr/\u003e     俱来供养佛，及护持是经。\u003cbr/\u003e\u003cbr/\u003e     将五万恒沙，其数过于是，\u003cbr/\u003e\u003cbr/\u003e     四万及三万，二万至一万，\u003cbr/\u003e\u003cbr/\u003e     一千一百等，乃至一恒沙，\u003cbr/\u003e\u003cbr/\u003e     半及三四分，亿万分之一，\u003cbr/\u003e\u003cbr/\u003e     千万那由他，万亿诸弟子，\u003cbr/\u003e\u003cbr/\u003e     乃至于半亿，其数复过上。\u003cbr/\u003e\u003cbr/\u003e     百万至一万，一千及一百，\u003cbr/\u003e\u003cbr/\u003e     五十与一十，乃至三二一，\u003cbr/\u003e\u003cbr/\u003e     单己无眷属，乐于独处者，\u003cbr/\u003e\u003cbr/\u003e     俱来至佛所，其数转过上。\u003cbr/\u003e\u003cbr/\u003e     如是诸大众，若人行筹数，\u003cbr/\u003e\u003cbr/\u003e     过于恒沙劫，犹不能尽知。\u003cbr/\u003e\u003cbr/\u003e     是诸大威德，精进菩萨众，\u003cbr/\u003e\u003cbr/\u003e     谁为其说法，教化而成就？\u003cbr/\u003e\u003cbr/\u003e     从谁初发心？称扬何佛法？\u003cbr/\u003e\u003cbr/\u003e     受持行谁经？修习何佛道？\u003cbr/\u003e\u003cbr/\u003e     如是诸菩萨，神通大智力，\u003cbr/\u003e\u003cbr/\u003e     四方地震裂，皆从中踊出。\u003cbr/\u003e\u003cbr/\u003e     世尊我昔来，未曾见是事，\u003cbr/\u003e\u003cbr/\u003e     愿说其所从，国土之名号。\u003cbr/\u003e\u003cbr/\u003e     我常游诸国，未曾见是众，\u003cbr/\u003e\u003cbr/\u003e     我于此众中，乃不识一人，\u003cbr/\u003e\u003cbr/\u003e     忽然从地出，愿说其因缘。\u003cbr/\u003e\u003cbr/\u003e     今此之大会，无量百千亿，\u003cbr/\u003e\u003cbr/\u003e     是诸菩萨等，皆欲知此事。\u003cbr/\u003e\u003cbr/\u003e     是诸菩萨众，本末之因缘，\u003cbr/\u003e\u003cbr/\u003e     无量德世尊，唯愿决众疑。”\u003cbr/\u003e\u003cbr/\u003e     尔时，释迦牟尼分身诸佛，从无量千万亿他方国土来者，在于八方诸宝树下，师子座上结跏趺坐。其佛侍者，各各见是菩萨大众，于三千大千世界四方，从地踊出住于虚空，各白其佛言：“世尊，此诸无量无边阿僧祇菩萨大众，从何所来？”尔时，诸佛各告侍者：“诸善男子，且待须臾。有菩萨摩诃萨，名曰弥勒，释迦牟尼佛之所授记，次后作佛，以问斯事，佛今答之。汝等自当因是得闻。”\u003cbr/\u003e\u003cbr/\u003e     尔时，释迦牟尼佛告弥勒菩萨：“善哉！善哉！阿逸多，乃能问佛如是大事。汝等当共一心，被精进铠，发坚固意。如来今欲显发宣示诸佛智慧，诸佛自在神通之力，诸佛师子奋迅之力，诸佛威猛大势之力。”\u003cbr/\u003e\u003cbr/\u003e     尔时，世尊欲重宣此义，而说偈言：\u003cbr/\u003e\u003cbr/\u003e     “当精进一心，我欲说此事，\u003cbr/\u003e\u003cbr/\u003e     勿得有疑悔，佛智叵思议。\u003cbr/\u003e\u003cbr/\u003e     汝今出信力，住于忍善中，\u003cbr/\u003e\u003cbr/\u003e     昔所未闻法，今皆当得闻。\u003cbr/\u003e\u003cbr/\u003e     我今安慰汝，勿得怀疑惧，\u003cbr/\u003e\u003cbr/\u003e     佛无不实语，智慧不可量，\u003cbr/\u003e\u003cbr/\u003e     所得第一法，甚深叵分别，\u003cbr/\u003e\u003cbr/\u003e     如是今当说，汝等一心听。”\u003cbr/\u003e\u003cbr/\u003e     尔时，世尊说此偈已，告弥勒菩萨：“我今于此大众，宣告汝等。阿逸多，是诸大菩萨摩诃萨，无量无数阿僧祇从地踊出，汝等昔所未见者。我于是娑婆世界得阿耨多罗三藐三菩提已，教化示导是诸菩萨，调伏其心令发道意。此诸菩萨，皆于是娑婆世界之下，此界虚空中住，于诸经典读诵通利，思惟分别，正忆念。阿逸多，是诸善男子等，不乐在众多有所说，常乐静处，勤行精进未曾休息；亦不依止人天而住，常乐深智无有障碍，亦常乐于诸佛之法，一心精进求无上慧。”\u003cbr/\u003e\u003cbr/\u003e     尔时，世尊欲重宣此义，而说偈言：\u003cbr/\u003e\u003cbr/\u003e     “阿逸汝当知，是诸大菩萨，\u003cbr/\u003e\u003cbr/\u003e     从无数劫来，修习佛智慧，\u003cbr/\u003e\u003cbr/\u003e     悉是我所化，令发大道心。\u003cbr/\u003e\u003cbr/\u003e     此等是我子，依止是世界，\u003cbr/\u003e\u003cbr/\u003e     常行头陀事，志乐于静处，\u003cbr/\u003e\u003cbr/\u003e     舍大众愦闹，不乐多所说。\u003cbr/\u003e\u003cbr/\u003e     如是诸子等，学习我道法，\u003cbr/\u003e\u003cbr/\u003e     昼夜常精进，为求佛道故。\u003cbr/\u003e\u003cbr/\u003e     在娑婆世界，下方空中住，\u003cbr/\u003e\u003cbr/\u003e     志念力坚固，常勤求智慧，\u003cbr/\u003e\u003cbr/\u003e     说种种妙法，其心无所畏。\u003cbr/\u003e\u003cbr/\u003e     我于伽耶城，菩提树下坐，\u003cbr/\u003e\u003cbr/\u003e     得成最正觉，转无上法轮，\u003cbr/\u003e\u003cbr/\u003e     尔乃教化之，令初发道心，\u003cbr/\u003e\u003cbr/\u003e     今皆住不退，悉当得成佛。\u003cbr/\u003e\u003cbr/\u003e     我今说实语，汝等一心信，\u003cbr/\u003e\u003cbr/\u003e     我从久远来，教化是等众。”\u003cbr/\u003e\u003cbr/\u003e     尔时，弥勒菩萨摩诃萨及无数诸菩萨等，心生疑惑，怪未曾有，而作是念：“云何世尊于少时间，教化如是无量无边阿僧祇诸大菩萨，令住阿耨多罗三藐三菩提？”即白佛言：“世尊，如来为太子时，出于释宫去伽耶城不远，坐于道场得成阿耨多罗三藐三菩提，从是已来始过四十余年。世尊，云何于此少时大作佛事，以佛势力，以佛功德，教化如是无量大菩萨众当成阿耨多罗三藐三菩提？世尊，此大菩萨众，假使有人于千万亿劫数不能尽，不得其边。斯等久远已来，于无量无边诸佛所植诸善根，成就菩萨道，常修梵行。\u003cbr/\u003e\u003cbr/\u003e     “世尊，如此之事，世所难信。譬如有人，色美发黑，年二十五，指百岁人言是我子，其百岁人亦指年少，言是我父，生育我等，是事难信。佛亦如是，得道已来其实未久，而此大众诸菩萨等，已于无量千万亿劫，为佛道故勤行精进，善入出住无量百千万亿三昧，得大神通，久修梵行，善能次第习诸善法，巧于问答，人中之宝，一切世间甚为希有。今日世尊方云得佛道时，初令发心，教化示导，令向阿耨多罗三藐三菩提。世尊得佛未久，乃能作此大功德事。我等虽复信佛随宜所说，佛所出言未曾虚妄，佛所知者皆悉通达；然诸新发意菩萨，于佛灭后，若闻是语或不信受，而起破法罪业因缘。唯然世尊，愿为解说除我等疑，及未来世诸善男子，闻此事已亦不生疑。”\u003cbr/\u003e\u003cbr/\u003e     尔时，弥勒菩萨欲重宣此义，而说偈言：\u003cbr/\u003e\u003cbr/\u003e     “佛昔从释种，出家近伽耶，\u003cbr/\u003e\u003cbr/\u003e     坐于菩提树，尔来尚未久。\u003cbr/\u003e\u003cbr/\u003e     此诸佛子等，其数不可量，\u003cbr/\u003e\u003cbr/\u003e     久已行佛道，住于神通力，\u003cbr/\u003e\u003cbr/\u003e     善学菩萨道，不染世间法，\u003cbr/\u003e\u003cbr/\u003e     如莲华在水，从地而踊出，\u003cbr/\u003e\u003cbr/\u003e     皆起恭敬心，住于世尊前。\u003cbr/\u003e\u003cbr/\u003e     是事难思议，云何而可信？\u003cbr/\u003e\u003cbr/\u003e     佛得道甚近，所成就甚多，\u003cbr/\u003e\u003cbr/\u003e     愿为除众疑，如实分别说。\u003cbr/\u003e\u003cbr/\u003e     譬如少壮人，年始二十五，\u003cbr/\u003e\u003cbr/\u003e     示人百岁子，发白而面皱，\u003cbr/\u003e\u003cbr/\u003e     是等我所生，子亦说是父，\u003cbr/\u003e\u003cbr/\u003e     父少而子老，举世所不信。\u003cbr/\u003e\u003cbr/\u003e     世尊亦如是，得道来甚近，\u003cbr/\u003e\u003cbr/\u003e     是诸菩萨等，志固无怯弱，\u003cbr/\u003e\u003cbr/\u003e     从无量劫来，而行菩萨道，\u003cbr/\u003e\u003cbr/\u003e     巧于难问答，其心无所畏，\u003cbr/\u003e\u003cbr/\u003e     忍辱心决定，端正有威德，\u003cbr/\u003e\u003cbr/\u003e     十方佛所赞，善能分别说，\u003cbr/\u003e\u003cbr/\u003e     不乐在人众，常好在禅定，\u003cbr/\u003e\u003cbr/\u003e     为求佛道故，于下空中住。\u003cbr/\u003e\u003cbr/\u003e     我等从佛闻，于此事无疑，\u003cbr/\u003e\u003cbr/\u003e     愿佛为未来，演说令开解。\u003cbr/\u003e\u003cbr/\u003e     若有于此经，生疑不信者，\u003cbr/\u003e\u003cbr/\u003e     即当堕恶道，愿今为解说，\u003cbr/\u003e\u003cbr/\u003e     是无量菩萨，云何于少时，\u003cbr/\u003e\u003cbr/\u003e     教化令发心，而住不退地？”\u003cbr/\u003e\u003cbr/\u003e     如来寿量品第十六\u003cbr/\u003e\u003cbr/\u003e     尔时，佛告诸菩萨及一切大众：“诸善男子，汝等当信解如来诚谛之语。”复告大众：“汝等当信解如来诚谛之语。”又复告诸大众：“汝等当信解如来诚谛之语。”是时菩萨大众，弥勒为首，合掌白佛言：“世尊，唯愿说之，我等当信受佛语。”如是三白已，复言：“唯愿说之，我等当信受佛语。”\u003cbr/\u003e\u003cbr/\u003e     尔时，世尊知诸菩萨三请不止，而告之言：“汝等谛听，如来秘密神通之力，一切世间天、人及阿修罗，皆谓今释迦牟尼佛出释氏宫，去伽耶城不远坐于道场，得阿耨多罗三藐三菩提。然善男子，我实成佛已来，无量无边百千万亿那由他劫。譬如五百千万亿那由他阿僧祇三千大千世界，假使有人抹为微尘，过于东方五百千万亿那由他阿僧祇国，乃下一尘，如是东行尽是微尘。诸善男子，于意云何？是诸世界，可得思惟校计，知其数不？”\u003cbr/\u003e\u003cbr/\u003e     弥勒菩萨等俱白佛言：“世尊，是诸世界无量无边，非算数所知，亦非心力所及。一切声闻、辟支佛以无漏智，不能思惟知其限数。我等住阿惟越致地，于是事中亦所不达。世尊，如是诸世界无量无边。”\u003cbr/\u003e\u003cbr/\u003e     尔时，佛告大菩萨众：“诸善男子，今当分明宣语汝等。是诸世界，若著微尘及不著者，尽以为尘，一尘一劫，我成佛已来，复过于此百千万亿那由他阿僧祇劫。自从是来，我常在此娑婆世界说法教化，亦于余处百千万亿那由他阿僧祇国导利众生。诸善男子，于是中间，我说燃灯佛等，又复言其入于涅槃，如是皆以方便分别。诸善男子，若有众生来至我所，我以佛眼观其信等诸根利钝，随所应度，处处自说名字不同、年纪大小，亦复现言当入涅槃，又以种种方便说微妙法，能令众生发欢喜心。诸善男子，如来见诸众生乐于小法，德薄垢重者，为是人说：‘我少出家，得阿耨多罗三藐三菩提。’然我实成佛已来久远若斯，但以方便教化众生令入佛道，作如是说。\u003cbr/\u003e\u003cbr/\u003e     “诸善男子，如来所演经典，皆为度脱众生，或说己身，或说他身，或示己身，或示他身，或示己事，或示他事，诸所言说皆实不虚。所以者何？如来如实知见三界之相，无有生死若退若出，亦无在世及灭度者，非实非虚，非如非异，不如三界见于三界。如斯之事，如来明见无有错谬，以诸众生有种种性、种种欲、种种行、种种忆想分别故，欲令生诸善根，以若干因缘、譬喻言辞、种种说法，所作佛事未曾暂废。如是我成佛已来甚大久远，寿命无量阿僧祇劫常住不灭。\u003cbr/\u003e\u003cbr/\u003e     “诸善男子，我本行菩萨道所成寿命，今犹未尽，复倍上数。然今非实灭度，而便唱言当取灭度，如来以是方便教化众生。所以者何？若佛久住于世，薄德之人不种善根，贫穷下贱贪著五欲，入于忆想妄见网中，若见如来常在不灭，便起憍恣而怀厌怠，不能生难遭之想、恭敬之心，是故如来以方便说。比丘当知，诸佛出世难可值遇。所以者何？诸薄德人，过无量百千万亿劫，或有见佛，或不见者。以此事故，我作是言：‘诸比丘，如来难可得见。’斯众生等闻如是语，必当生于难遭之想，心怀恋慕渴仰于佛，便种善根。是故如来虽不实灭而言灭度。\u003cbr/\u003e\u003cbr/\u003e     “又善男子，诸佛如来法皆如是，为度众生皆实不虚。譬如良医智慧聪达，明练方药，善治众病。其人多诸子息，若十、二十乃至百数。以有事缘，远至余国，诸子于后饮他毒药，药发闷乱宛转于地。是时其父还来归家。诸子饮毒，或失本心，或不失者，遥见其父皆大欢喜，拜跪问讯：‘善安隐归！我等愚痴误服毒药，愿见救疗更赐寿命。’父见子等苦恼如是，依诸经方求好药草，色香美味皆悉具足，捣筛和合与子令服，而作是言：‘此大良药，色香美味皆悉具足。汝等可服，速除苦恼，无复众患。’其诸子中不失心者，见此良药色香俱好，即便服之，病尽除愈。余失心者，见其父来，虽亦欢喜问讯求索治病，然与其药而不肯服。所以者何？毒气深入失本心故，于此好色香药而谓不美。父作是念：‘此子可愍，为毒所中，心皆颠倒。虽见我喜，求索救疗，如是好药而不肯服。我今当设方便令服此药。’即作是言：‘汝等当知，我今衰老，死时已至。是好良药今留在此，汝可取服，勿忧不差。’作是教已，复至他国，遣使还告：‘汝父已死。’是时诸子闻父背丧，心大忧恼而作是念：‘若父在者，慈愍我等能见救护。今者舍我远丧他国，自惟孤露，无复恃怙。’常怀悲感，心遂醒悟，乃知此药色味香美，即取服之，毒病皆愈。其父闻子悉已得差，寻便来归，咸使见之。诸善男子，于意云何？颇有人能说此良医虚妄罪不？”\u003cbr/\u003e\u003cbr/\u003e     “不也，世尊。”\u003cbr/\u003e\u003cbr/\u003e     佛言：“我亦如是，成佛已来，无量无边百千万亿那由他阿僧祇劫；为众生故，以方便力言当灭度，亦无有能如法说我虚妄过者。”\u003cbr/\u003e\u003cbr/\u003e     尔时，世尊欲重宣此义，而说偈言：\u003cbr/\u003e\u003cbr/\u003e     “自我得佛来，所经诸劫数，\u003cbr/\u003e\u003cbr/\u003e     无量百千万，亿载阿僧祇。\u003cbr/\u003e\u003cbr/\u003e     常说法教化，无数亿众生，\u003cbr/\u003e\u003cbr/\u003e     令入于佛道，尔来无量劫。\u003cbr/\u003e\u003cbr/\u003e     为度众生故，方便现涅槃，\u003cbr/\u003e\u003cbr/\u003e     而实不灭度，常住此说法。\u003cbr/\u003e\u003cbr/\u003e     我常住于此，以诸神通力，\u003cbr/\u003e\u003cbr/\u003e     令颠倒众生，虽近而不见。\u003cbr/\u003e\u003cbr/\u003e     众见我灭度，广供养舍利，\u003cbr/\u003e\u003cbr/\u003e     咸皆怀恋慕，而生渴仰心。\u003cbr/\u003e\u003cbr/\u003e     众生既信伏，质直意柔软，\u003cbr/\u003e\u003cbr/\u003e     一心欲见佛，不自惜身命。\u003cbr/\u003e\u003cbr/\u003e     时我及众僧，俱出灵鹫山，\u003cbr/\u003e\u003cbr/\u003e     我时语众生，常在此不灭，\u003cbr/\u003e\u003cbr/\u003e     以方便力故，现有灭不灭。\u003cbr/\u003e\u003cbr/\u003e     余国有众生，恭敬信乐者，\u003cbr/\u003e\u003cbr/\u003e     我复于彼中，为说无上法，\u003cbr/\u003e\u003cbr/\u003e     汝等不闻此，但谓我灭度。\u003cbr/\u003e\u003cbr/\u003e     我见诸众生，没在于苦恼，\u003cbr/\u003e\u003cbr/\u003e     故不为现身，令其生渴仰，\u003cbr/\u003e\u003cbr/\u003e     因其心恋慕，乃出为说法。\u003cbr/\u003e\u003cbr/\u003e     神通力如是，于阿僧祇劫，\u003cbr/\u003e\u003cbr/\u003e     常在灵鹫山，及余诸住处。\u003cbr/\u003e\u003cbr/\u003e     众生见劫尽，大火所烧时，\u003cbr/\u003e\u003cbr/\u003e     我此土安隐，天人常充满，\u003cbr/\u003e\u003cbr/\u003e     园林诸堂阁，种种宝庄严，\u003cbr/\u003e\u003cbr/\u003e     宝树多华果，众生所游乐，\u003cbr/\u003e\u003cbr/\u003e     诸天击天鼓，常作众伎乐，\u003cbr/\u003e\u003cbr/\u003e     雨曼陀罗华，散佛及大众。\u003cbr/\u003e\u003cbr/\u003e     我净土不毁，而众见烧尽，\u003cbr/\u003e\u003cbr/\u003e     忧怖诸苦恼，如是悉充满。\u003cbr/\u003e\u003cbr/\u003e     是诸罪众生，以恶业因缘，\u003cbr/\u003e\u003cbr/\u003e     过阿僧祇劫，不闻三宝名。\u003cbr/\u003e\u003cbr/\u003e     诸有修功德，柔和质直者，\u003cbr/\u003e\u003cbr/\u003e     则皆见我身，在此而说法。\u003cbr/\u003e\u003cbr/\u003e     或时为此众，说佛寿无量，\u003cbr/\u003e\u003cbr/\u003e     久乃见佛者，为说佛难值。\u003cbr/\u003e\u003cbr/\u003e     我智力如是，慧光照无量，\u003cbr/\u003e\u003cbr/\u003e     寿命无数劫，久修业所得。\u003cbr/\u003e\u003cbr/\u003e     汝等有智者，勿于此生疑，\u003cbr/\u003e\u003cbr/\u003e     当断令永尽，佛语实不虚。\u003cbr/\u003e\u003cbr/\u003e     如医善方便，为治狂子故，\u003cbr/\u003e\u003cbr/\u003e     实在而言死，无能说虚妄；\u003cbr/\u003e\u003cbr/\u003e     我亦为世父，救诸苦患者，\u003cbr/\u003e\u003cbr/\u003e     为凡夫颠倒，实在而言灭。\u003cbr/\u003e\u003cbr/\u003e     以常见我故，而生憍恣心，\u003cbr/\u003e\u003cbr/\u003e     放逸著五欲，堕于恶道中。\u003cbr/\u003e\u003cbr/\u003e     我常知众生，行道不行道，\u003cbr/\u003e\u003cbr/\u003e     随所应可度，为说种种法。\u003cbr/\u003e\u003cbr/\u003e     每自作是意，以何令众生，\u003cbr/\u003e\u003cbr/\u003e     得入无上慧，速成就佛身？”\u003cbr/\u003e\u003cbr/\u003e     分别功德品第十七\u003cbr/\u003e\u003cbr/\u003e     尔时，大会闻佛说寿命劫数长远如是，无量无边阿僧祇众生得大饶益。于时，世尊告弥勒菩萨摩诃萨：“阿逸多，我说是如来寿命长远时，六百八十万亿那由他恒河沙众生得无生法忍；复有千倍菩萨摩诃萨得闻持陀罗尼门；复有一世界微尘数菩萨摩诃萨得乐说无碍辩才；复有一世界微尘数菩萨摩诃萨得百千万亿无量旋陀罗尼；复有三千大千世界微尘数菩萨摩诃萨能转不退法轮；复有二千中国土微尘数菩萨摩诃萨能转清净法轮；复有小千国土微尘数菩萨摩诃萨，八生当得阿耨多罗三藐三菩提；复有四四天下微尘数菩萨摩诃萨，四生当得阿耨多罗三藐三菩提；复有三四天下微尘数菩萨摩诃萨，三生当得阿耨多罗三藐三菩提；复有二四天下微尘数菩萨摩诃萨，二生当得阿耨多罗三藐三菩提；复有一四天下微尘数菩萨摩诃萨，一生当得阿耨多罗三藐三菩提；复有八世界微尘数众生，皆发阿耨多罗三藐三菩提心。”\u003cbr/\u003e\u003cbr/\u003e     佛说是诸菩萨摩诃萨得大法利时，于虚空中，雨曼陀罗华、摩诃曼陀罗华，以散无量百千万亿众宝树下师子座上诸佛，并散七宝塔中师子座上释迦牟尼佛及久灭度多宝如来，亦散一切诸大菩萨及四部众，又雨细末栴檀、沉水香等。于虚空中，天鼓自鸣妙声深远，又雨千种天衣，垂诸璎珞，真珠璎珞、摩尼珠璎珞、如意珠璎珞，遍于九方众宝香炉烧无价香，自然周至供养大会。一一佛上，有诸菩萨执持幡盖，次第而上至于梵天。是诸菩萨以妙音声歌无量颂赞叹诸佛。\u003cbr/\u003e\u003cbr/\u003e     尔时，弥勒菩萨从座而起，偏袒右肩，合掌向佛，而说偈言：\u003cbr/\u003e\u003cbr/\u003e     “佛说希有法，昔所未曾闻，\u003cbr/\u003e\u003cbr/\u003e     世尊有大力，寿命不可量。\u003cbr/\u003e\u003cbr/\u003e     无数诸佛子，闻世尊分别，\u003cbr/\u003e\u003cbr/\u003e     说得法利者，欢喜充遍身。\u003cbr/\u003e\u003cbr/\u003e     或住不退地，或得陀罗尼，\u003cbr/\u003e\u003cbr/\u003e     或无碍乐说，万亿旋总持。\u003cbr/\u003e\u003cbr/\u003e     或有大千界，微尘数菩萨，\u003cbr/\u003e\u003cbr/\u003e     各各皆能转，不退之法轮。\u003cbr/\u003e\u003cbr/\u003e     复有中千界，微尘数菩萨，\u003cbr/\u003e\u003cbr/\u003e     各各皆能转，清净之法轮。\u003cbr/\u003e\u003cbr/\u003e     复有小千界，微尘数菩萨，\u003cbr/\u003e\u003cbr/\u003e     余各八生在，当得成佛道。\u003cbr/\u003e\u003cbr/\u003e     复有四三二，如此四天下，\u003cbr/\u003e\u003cbr/\u003e     微尘诸菩萨，随数生成佛。\u003cbr/\u003e\u003cbr/\u003e     或一四天下，微尘数菩萨，\u003cbr/\u003e\u003cbr/\u003e     余有一生在，当成一切智。\u003cbr/\u003e\u003cbr/\u003e     如是等众生，闻佛寿长远，\u003cbr/\u003e\u003cbr/\u003e     得无量无漏，清净之果报。\u003cbr/\u003e\u003cbr/\u003e     复有八世界，微尘数众生，\u003cbr/\u003e\u003cbr/\u003e     闻佛说寿命，皆发无上心。\u003cbr/\u003e\u003cbr/\u003e     世尊说无量，不可思议法，\u003cbr/\u003e\u003cbr/\u003e     多有所饶益，如虚空无边。\u003cbr/\u003e\u003cbr/\u003e     雨天曼陀罗，摩诃曼陀罗，\u003cbr/\u003e\u003cbr/\u003e     释梵如恒沙，无数佛土来，\u003cbr/\u003e\u003cbr/\u003e     雨栴檀沉水，缤纷而乱坠，\u003cbr/\u003e\u003cbr/\u003e     如鸟飞空下，供散于诸佛。\u003cbr/\u003e\u003cbr/\u003e     天鼓虚空中，自然出妙声，\u003cbr/\u003e\u003cbr/\u003e     天衣千万种，旋转而来下，\u003cbr/\u003e\u003cbr/\u003e     众宝妙香炉，烧无价之香，\u003cbr/\u003e\u003cbr/\u003e     自然悉周遍，供养诸世尊。\u003cbr/\u003e\u003cbr/\u003e     其大菩萨众，执七宝幡盖，\u003cbr/\u003e\u003cbr/\u003e     高妙万亿种，次第至梵天。\u003cbr/\u003e\u003cbr/\u003e     一一诸佛前，宝幢悬胜幡，\u003cbr/\u003e\u003cbr/\u003e     亦以千万偈，歌咏诸如来。\u003cbr/\u003e\u003cbr/\u003e     如是种种事，昔所未曾有，\u003cbr/\u003e\u003cbr/\u003e     闻佛寿无量，一切皆欢喜。\u003cbr/\u003e\u003cbr/\u003e     佛名闻十方，广饶益众生，\u003cbr/\u003e\u003cbr/\u003e     一切具善根，以助无上心。”\u003cbr/\u003e\u003cbr/\u003e     尔时，佛告弥勒菩萨摩诃萨：“阿逸多，其有众生，闻佛寿命长远如是，乃至能生一念信解，所得功德无有限量。若有善男子、善女人，为阿耨多罗三藐三菩提故，于八十万亿那由他劫，行五波罗蜜——檀波罗蜜、尸罗波罗蜜、羼提波罗蜜、毗梨耶波罗蜜、禅波罗蜜，除般若波罗蜜。以是功德比前功德，百分、千分、百千万亿分不及其一，乃至算数譬喻所不能知。若善男子、善女人有如是功德，于阿耨多罗三藐三菩提退者，无有是处。”\u003cbr/\u003e\u003cbr/\u003e     尔时，世尊欲重宣此义，而说偈言：\u003cbr/\u003e\u003cbr/\u003e     “若人求佛慧，于八十万亿，\u003cbr/\u003e\u003cbr/\u003e     那由他劫数，行五波罗蜜。\u003cbr/\u003e\u003cbr/\u003e     于是诸劫中，布施供养佛，\u003cbr/\u003e\u003cbr/\u003e     及缘觉弟子，并诸菩萨众，\u003cbr/\u003e\u003cbr/\u003e     珍异之饮食，上服与卧具，\u003cbr/\u003e\u003cbr/\u003e     栴檀立精舍，以园林庄严，\u003cbr/\u003e\u003cbr/\u003e     如是等布施，种种皆微妙，\u003cbr/\u003e\u003cbr/\u003e     尽此诸劫数，以回向佛道。\u003cbr/\u003e\u003cbr/\u003e     若复持禁戒，清净无缺漏，\u003cbr/\u003e\u003cbr/\u003e     求于无上道，诸佛之所叹。\u003cbr/\u003e\u003cbr/\u003e     若复行忍辱，住于调柔地，\u003cbr/\u003e\u003cbr/\u003e     设众恶来加，其心不倾动。\u003cbr/\u003e\u003cbr/\u003e     诸有得法者，怀于增上慢，\u003cbr/\u003e\u003cbr/\u003e     为此所轻恼，如是亦能忍。\u003cbr/\u003e\u003cbr/\u003e     若复勤精进，志念常坚固，\u003cbr/\u003e\u003cbr/\u003e     于无量亿劫，一心不懈息。\u003cbr/\u003e\u003cbr/\u003e     又于无数劫，住于空闲处，\u003cbr/\u003e\u003cbr/\u003e     若坐若经行，除睡常摄心，\u003cbr/\u003e\u003cbr/\u003e     以是因缘故，能生诸禅定，\u003cbr/\u003e\u003cbr/\u003e     八十亿万劫，安住心不乱。\u003cbr/\u003e\u003cbr/\u003e     持此一心福，愿求无上道，\u003cbr/\u003e\u003cbr/\u003e     我得一切智，尽诸禅定际。\u003cbr/\u003e\u003cbr/\u003e     是人于百千，万亿劫数中，\u003cbr/\u003e\u003cbr/\u003e     行此诸功德，如上之所说。\u003cbr/\u003e\u003cbr/\u003e     有善男女等，闻我说寿命，\u003cbr/\u003e\u003cbr/\u003e     乃至一念信，其福过于彼！\u003cbr/\u003e\u003cbr/\u003e     若人悉无有，一切诸疑悔，\u003cbr/\u003e\u003cbr/\u003e     深心须臾信，其福为如此。\u003cbr/\u003e\u003cbr/\u003e     其有诸菩萨，无量劫行道，\u003cbr/\u003e\u003cbr/\u003e     闻我说寿命，是则能信受。\u003cbr/\u003e\u003cbr/\u003e     如是诸人等，顶受此经典：\u003cbr/\u003e\u003cbr/\u003e     愿我于未来，长寿度众生，\u003cbr/\u003e\u003cbr/\u003e     如今日世尊，诸释中之王，\u003cbr/\u003e\u003cbr/\u003e     道场师子吼，说法无所畏。\u003cbr/\u003e\u003cbr/\u003e     我等未来世，一切所尊敬，\u003cbr/\u003e\u003cbr/\u003e     坐于道场时，说寿亦如是。\u003cbr/\u003e\u003cbr/\u003e     若有深心者，清净而质直，\u003cbr/\u003e\u003cbr/\u003e     多闻能总持，随义解佛语，\u003cbr/\u003e\u003cbr/\u003e     如是诸人等，于此无有疑。\u003cbr/\u003e\u003cbr/\u003e     “又阿逸多，若有闻佛寿命长远解其言趣，是人所得功德无有限量，能起如来无上之慧。何况广闻是经，若教人闻，若自持、若教人持，若自书、若教人书，若以华香、璎珞、幢幡、缯盖、香油、酥灯供养经卷！是人功德无量无边，能生一切种智。\u003cbr/\u003e\u003cbr/\u003e     “阿逸多，若善男子、善女人闻我说寿命长远，深心信解，则为见佛常在耆阇崛山，共大菩萨、诸声闻众围绕说法。又见此娑婆世界，其地琉璃坦然平正，阎浮檀金以界八道，宝树行列，诸台楼观皆悉宝成，其菩萨众咸处其中。若有能如是观者，当知是为深信解相。又复如来灭后，若闻是经而不毁呰起随喜心，当知已为深信解相，何况读诵受持之者！斯人则为顶戴如来。阿逸多，是善男子、善女人不须为我复起塔寺，及作僧坊，以四事供养众僧。所以者何？是善男子、善女人受持读诵是经典者，为已起塔，造立僧坊，供养众僧，则为以佛舍利起七宝塔，高广渐小至于梵天，悬诸幡盖及众宝铃，华香、璎珞、末香、涂香、烧香、众鼓伎乐、箫、笛、箜篌、种种舞戏，以妙音声歌呗赞颂，则为于无量千万亿劫作是供养已。\u003cbr/\u003e\u003cbr/\u003e     “阿逸多，若我灭后，闻是经典，有能受持，若自书、若教人书，则为起立僧坊，以赤栴檀作诸殿堂三十有二，高八多罗树，高广严好，百千比丘于其中止，园林、浴池、经行禅窟，衣服、饮食、床褥、汤药，一切乐具充满其中。如是僧坊、堂阁，若干百千万亿，其数无量，以此现前供养于我及比丘僧。是故我说如来灭后，若有受持读诵，为他人说，若自书、若教人书，供养经卷，不须复起塔寺及造僧坊供养众僧。况复有人能持是经，兼行布施、持戒、忍辱、精进、一心、智慧，其德最胜无量无边！譬如虚空东西南北、四维、上下无量无边，是人功德亦复如是无量无边，疾至一切种智。若人读诵受持是经，为他人说，若自书、若教人书，复能起塔及造僧坊，供养赞叹声闻众僧，亦以百千万亿赞叹之法赞叹菩萨功德，又为他人种种因缘随义解说此《法华经》，复能清净持戒，与柔和者而共同止，忍辱无瞋，志念坚固，常贵坐禅得诸深定，精进勇猛摄诸善法，利根智慧善答问难。阿逸多，若我灭后，诸善男子、善女人受持读诵是经典者，复有如是诸善功德，当知是人已趣道场，近阿耨多罗三藐三菩提，坐道树下。阿逸多，是善男子、善女人，若坐、若立、若行处，此中便应起塔，一切天人皆应供养如佛之塔。”\u003cbr/\u003e\u003cbr/\u003e     尔时，世尊欲重宣此义，而说偈言：\u003cbr/\u003e\u003cbr/\u003e     “若我灭度后，能奉持此经，\u003cbr/\u003e\u003cbr/\u003e     斯人福无量，如上之所说，\u003cbr/\u003e\u003cbr/\u003e     是则为具足，一切诸供养。\u003cbr/\u003e\u003cbr/\u003e     以舍利起塔，七宝而庄严，\u003cbr/\u003e\u003cbr/\u003e     表刹甚高广，渐小至梵天，\u003cbr/\u003e\u003cbr/\u003e     宝铃千万亿，风动出妙音。\u003cbr/\u003e\u003cbr/\u003e     又于无量劫，而供养此塔，\u003cbr/\u003e\u003cbr/\u003e     华香诸璎珞，天衣众伎乐，\u003cbr/\u003e\u003cbr/\u003e     燃香油酥灯，周匝常照明。\u003cbr/\u003e\u003cbr/\u003e     恶世法末时，能持是经者，\u003cbr/\u003e\u003cbr/\u003e     则为已如上，具足诸供养。\u003cbr/\u003e\u003cbr/\u003e     若能持此经，则如佛现在，\u003cbr/\u003e\u003cbr/\u003e     以牛头栴檀，起僧坊供养，\u003cbr/\u003e\u003cbr/\u003e     堂有三十二，高八多罗树，\u003cbr/\u003e\u003cbr/\u003e     上馔妙衣服，床卧皆具足，\u003cbr/\u003e\u003cbr/\u003e     百千众住处，园林诸浴池，\u003cbr/\u003e\u003cbr/\u003e     经行及禅窟，种种皆严好。\u003cbr/\u003e\u003cbr/\u003e     若有信解心，受持读诵书，\u003cbr/\u003e\u003cbr/\u003e     若复教人书，及供养经卷，\u003cbr/\u003e\u003cbr/\u003e     散华香末香，以须曼瞻卜，\u003cbr/\u003e\u003cbr/\u003e     阿提目多伽，薰油常燃之，\u003cbr/\u003e\u003cbr/\u003e     如是供养者，得无量功德，\u003cbr/\u003e\u003cbr/\u003e     如虚空无边，其福亦如是。\u003cbr/\u003e\u003cbr/\u003e     况复持此经，兼布施持戒，\u003cbr/\u003e\u003cbr/\u003e     忍辱乐禅定，不瞋不恶口，\u003cbr/\u003e\u003cbr/\u003e     恭敬于塔庙，谦下诸比丘，\u003cbr/\u003e\u003cbr/\u003e     远离自高心，常思惟智慧，\u003cbr/\u003e\u003cbr/\u003e     有问难不瞋，随顺为解说，\u003cbr/\u003e\u003cbr/\u003e     若能行是行，功德不可量！\u003cbr/\u003e\u003cbr/\u003e     若见此法师，成就如是德，\u003cbr/\u003e\u003cbr/\u003e     应以天华散，天衣覆其身，\u003cbr/\u003e\u003cbr/\u003e     头面接足礼，生心如佛想。\u003cbr/\u003e\u003cbr/\u003e     又应作是念，不久诣道树，\u003cbr/\u003e\u003cbr/\u003e     得无漏无为，广利诸人天。\u003cbr/\u003e\u003cbr/\u003e     其所住止处，经行若坐卧，\u003cbr/\u003e\u003cbr/\u003e     乃至说一偈，是中应起塔，\u003cbr/\u003e\u003cbr/\u003e     庄严令妙好，种种以供养。\u003cbr/\u003e\u003cbr/\u003e     佛子住此地，则是佛受用，\u003cbr/\u003e\u003cbr/\u003e     常在于其中，经行及坐卧。”","cnt":0,"sort":6632268,"author":"佚名","prev":"6632267.html","next":"6632269.html","book_title":"妙法莲华经","updateTimeFmt":"2024-03-28 17:25:44","category":"都市小说"}