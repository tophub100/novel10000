{"id":0,"code":"6632264.html","title":"第2章","latest_chapter_name":"正文 第8章","xiao_shuo_code":"9246","content":"\u003cbr/\u003e\u003cbr/\u003e    序品第一\u003cbr/\u003e\u003cbr/\u003e     如是我闻：一时，佛住王舍城耆阇崛山中，与大比丘众万二千人俱，皆是阿罗汉，诸漏已尽，无复烦恼，逮得己利，尽诸有结，心得自在。其名曰：阿若憍陈如、摩诃迦叶、优楼频螺迦叶、迦耶迦叶、那提迦叶、舍利弗、大目揵连、摩诃迦旃延、阿[少/兔]楼驮、劫宾那、憍梵波提、离婆多、毕陵伽婆蹉、薄拘罗、摩诃拘絺罗、难陀、孙陀罗难陀、富楼那弥多罗尼子、须菩提、阿难、罗睺罗，如是众所知识大阿罗汉等。复有学无学二千人，摩诃波阇波提比丘尼与眷属六千人俱，罗睺罗母耶输陀罗比丘尼亦与眷属俱。菩萨摩诃萨八万人，皆于阿耨多罗三藐三菩提不退转，皆得陀罗尼、乐说辩才，转不退转法轮，供养无量百千诸佛，于诸佛所植众德本，常为诸佛之所称叹，以慈修身善入佛慧，通达大智到于彼岸，名称普闻无量世界，能度无数百千众生。其名曰：文殊师利菩萨、观世音菩萨、得大势菩萨、常精进菩萨、不休息菩萨、宝掌菩萨、药王菩萨、勇施菩萨、宝月菩萨、月光菩萨、满月菩萨、大力菩萨、无量力菩萨、越三界菩萨、跋陀婆罗菩萨、弥勒菩萨、宝积菩萨、导师菩萨，如是等菩萨摩诃萨八万人俱。\u003cbr/\u003e\u003cbr/\u003e     尔时，释提桓因与其眷属二万天子俱。复有名月天子、普香天子、宝光天子、四大天王，与其眷属万天子俱。自在天子、大自在天子，与其眷属三万天子俱。娑婆世界主梵天王、尸弃大梵、光明大梵等，与其眷属万二千天子俱。有八龙王，难陀龙王、跋难陀龙王、娑伽罗龙王、和修吉龙王、德叉迦龙王、阿那婆达多龙王、摩那斯龙王、优钵罗龙王等，各与若干百千眷属俱。有四紧那罗王，法紧那罗王、妙法紧那罗王、大法紧那罗王、持法紧那罗王，各与若干百千眷属俱。有四乾闼婆王，乐乾闼婆王、乐音乾闼婆王、美乾闼婆王、美音乾闼婆王，各与若干百千眷属俱。有四阿修罗王，婆稚阿修罗王、佉罗骞驮阿修罗王、毗摩质多罗阿修罗王、罗睺阿修罗王，各与若干百千眷属俱。有四迦楼罗王，大威德迦楼罗王、大身迦楼罗王、大满迦楼罗王、如意迦楼罗王，各与若干百千眷属俱。韦提希子阿阇世王，与若干百千眷属俱。各礼佛足，退坐一面。\u003cbr/\u003e\u003cbr/\u003e     尔时世尊，四众围绕，供养恭敬，尊重赞叹，为诸菩萨说大乘经，名无量义，教菩萨法佛所护念。佛说此经已，结跏趺坐，入于无量义处三昧，身心不动。是时，天雨曼陀罗华、摩诃曼陀罗华、曼殊沙华、摩诃曼殊沙华，而散佛上及诸大众，普佛世界六种震动。\u003cbr/\u003e\u003cbr/\u003e     尔时会中，比丘、比丘尼、优婆塞、优婆夷，天、龙、夜叉、乾闼婆、阿修罗、迦楼罗、紧那罗、摩睺罗伽、人非人，及诸小王、转轮圣王，是诸大众得未曾有，欢喜合掌，一心观佛。\u003cbr/\u003e\u003cbr/\u003e     尔时，佛放眉间白毫相光，照东方万八千世界靡不周遍，下至阿鼻地狱，上至阿迦尼吒天。于此世界，尽见彼土六趣众生；又见彼土现在诸佛，及闻诸佛所说经法；并见彼诸比丘、比丘尼、优婆塞、优婆夷诸修行得道者；复见诸菩萨摩诃萨种种因缘、种种信解、种种相貌行菩萨道；复见诸佛般涅槃者；复见诸佛般涅槃后，以佛舍利起七宝塔。\u003cbr/\u003e\u003cbr/\u003e     尔时，弥勒菩萨作是念：“今者世尊现神变相，以何因缘而有此瑞？今佛世尊入于三昧，是不可思议现希有事，当以问谁？谁能答者？”复作此念：“是文殊师利法王之子，已曾亲近供养过去无量诸佛，必应见此希有之相，我今当问。”尔时，比丘、比丘尼、优婆塞、优婆夷，及诸天、龙、鬼、神等咸作此念：“是佛光明神通之相，今当问谁？”\u003cbr/\u003e\u003cbr/\u003e     尔时，弥勒菩萨欲自决疑，又观四众比丘、比丘尼、优婆塞、优婆夷，及诸天、龙、鬼、神等众会之心，而问文殊师利言：“以何因缘而有此瑞神通之相，放大光明照于东方万八千土，悉见彼佛国界庄严？”于是弥勒菩萨欲重宣此义，以偈问曰：\u003cbr/\u003e\u003cbr/\u003e     “文殊师利，导师何故，\u003cbr/\u003e\u003cbr/\u003e     眉间白毫，大光普照？\u003cbr/\u003e\u003cbr/\u003e     雨曼陀罗，曼殊沙华，\u003cbr/\u003e\u003cbr/\u003e     栴檀香风，悦可众心。\u003cbr/\u003e\u003cbr/\u003e     以是因缘，地皆严净，\u003cbr/\u003e\u003cbr/\u003e     而此世界，六种震动。\u003cbr/\u003e\u003cbr/\u003e     时四部众，咸皆欢喜，\u003cbr/\u003e\u003cbr/\u003e     身意快然，得未曾有。\u003cbr/\u003e\u003cbr/\u003e     眉间光明，照于东方，\u003cbr/\u003e\u003cbr/\u003e     万八千土，皆如金色，\u003cbr/\u003e\u003cbr/\u003e     从阿鼻狱，上至有顶，\u003cbr/\u003e\u003cbr/\u003e     诸世界中，六道众生，\u003cbr/\u003e\u003cbr/\u003e     生死所趣，善恶业缘，\u003cbr/\u003e\u003cbr/\u003e     受报好丑，于此悉见。\u003cbr/\u003e\u003cbr/\u003e     又睹诸佛，圣主师子，\u003cbr/\u003e\u003cbr/\u003e     演说经典，微妙第一。\u003cbr/\u003e\u003cbr/\u003e     其声清净，出柔软音，\u003cbr/\u003e\u003cbr/\u003e     教诸菩萨，无数亿万。\u003cbr/\u003e\u003cbr/\u003e     梵音深妙，令人乐闻，\u003cbr/\u003e\u003cbr/\u003e     各于世界，讲说正法。\u003cbr/\u003e\u003cbr/\u003e     种种因缘，以无量喻，\u003cbr/\u003e\u003cbr/\u003e     照明佛法，开悟众生。\u003cbr/\u003e\u003cbr/\u003e     若人遭苦，厌老病死，\u003cbr/\u003e\u003cbr/\u003e     为说涅槃，尽诸苦际。\u003cbr/\u003e\u003cbr/\u003e     若人有福，曾供养佛，\u003cbr/\u003e\u003cbr/\u003e     志求胜法，为说缘觉。\u003cbr/\u003e\u003cbr/\u003e     若有佛子，修种种行，\u003cbr/\u003e\u003cbr/\u003e     求无上慧，为说净道。\u003cbr/\u003e\u003cbr/\u003e     “文殊师利，我住于此，\u003cbr/\u003e\u003cbr/\u003e     见闻若斯，及千亿事，\u003cbr/\u003e\u003cbr/\u003e     如是众多，今当略说。\u003cbr/\u003e\u003cbr/\u003e     我见彼土，恒沙菩萨，\u003cbr/\u003e\u003cbr/\u003e     种种因缘，而求佛道。\u003cbr/\u003e\u003cbr/\u003e     或有行施，金银珊瑚，\u003cbr/\u003e\u003cbr/\u003e     真珠摩尼，砗磲玛瑙，\u003cbr/\u003e\u003cbr/\u003e     金刚诸珍，奴婢车乘，\u003cbr/\u003e\u003cbr/\u003e     宝饰辇舆，欢喜布施，\u003cbr/\u003e\u003cbr/\u003e     回向佛道，愿得是乘，\u003cbr/\u003e\u003cbr/\u003e     三界第一，诸佛所叹。\u003cbr/\u003e\u003cbr/\u003e     或有菩萨，驷马宝车，\u003cbr/\u003e\u003cbr/\u003e     栏楯华盖，轩饰布施。\u003cbr/\u003e\u003cbr/\u003e     复见菩萨，身肉手足，\u003cbr/\u003e\u003cbr/\u003e     及妻子施，求无上道。\u003cbr/\u003e\u003cbr/\u003e     又见菩萨，头目身体，\u003cbr/\u003e\u003cbr/\u003e     欣乐施与，求佛智慧。\u003cbr/\u003e\u003cbr/\u003e     文殊师利，我见诸王，\u003cbr/\u003e\u003cbr/\u003e     往诣佛所，问无上道，\u003cbr/\u003e\u003cbr/\u003e     便舍乐土，宫殿臣妾，\u003cbr/\u003e\u003cbr/\u003e     剃除须发，而被法服。\u003cbr/\u003e\u003cbr/\u003e     或见菩萨，而作比丘，\u003cbr/\u003e\u003cbr/\u003e     独处闲静，乐诵经典。\u003cbr/\u003e\u003cbr/\u003e     又见菩萨，勇猛精进，\u003cbr/\u003e\u003cbr/\u003e     入于深山，思惟佛道。\u003cbr/\u003e\u003cbr/\u003e     又见离欲，常处空闲，\u003cbr/\u003e\u003cbr/\u003e     深修禅定，得五神通。\u003cbr/\u003e\u003cbr/\u003e     又见菩萨，安禅合掌，\u003cbr/\u003e\u003cbr/\u003e     以千万偈，赞诸法王。\u003cbr/\u003e\u003cbr/\u003e     复见菩萨，智深志固，\u003cbr/\u003e\u003cbr/\u003e     能问诸佛，闻悉受持。\u003cbr/\u003e\u003cbr/\u003e     又见佛子，定慧具足，\u003cbr/\u003e\u003cbr/\u003e     以无量喻，为众讲法，\u003cbr/\u003e\u003cbr/\u003e     欣乐说法，化诸菩萨，\u003cbr/\u003e\u003cbr/\u003e     破魔兵众，而击法鼓。\u003cbr/\u003e\u003cbr/\u003e     又见菩萨，寂然宴默，\u003cbr/\u003e\u003cbr/\u003e     天龙恭敬，不以为喜。\u003cbr/\u003e\u003cbr/\u003e     又见菩萨，处林放光，\u003cbr/\u003e\u003cbr/\u003e     济地狱苦，令入佛道。\u003cbr/\u003e\u003cbr/\u003e     又见佛子，未尝睡眠，\u003cbr/\u003e\u003cbr/\u003e     经行林中，勤求佛道。\u003cbr/\u003e\u003cbr/\u003e     又见具戒，威仪无缺，\u003cbr/\u003e\u003cbr/\u003e     净如宝珠，以求佛道。\u003cbr/\u003e\u003cbr/\u003e     又见佛子，住忍辱力，\u003cbr/\u003e\u003cbr/\u003e     增上慢人，恶骂捶打，\u003cbr/\u003e\u003cbr/\u003e     皆悉能忍，以求佛道。\u003cbr/\u003e\u003cbr/\u003e     又见菩萨，离诸戏笑，\u003cbr/\u003e\u003cbr/\u003e     及痴眷属，亲近智者，\u003cbr/\u003e\u003cbr/\u003e     一心除乱，摄念山林，\u003cbr/\u003e\u003cbr/\u003e     亿千万岁，以求佛道。\u003cbr/\u003e\u003cbr/\u003e     或见菩萨，肴膳饮食，\u003cbr/\u003e\u003cbr/\u003e     百种汤药，施佛及僧；\u003cbr/\u003e\u003cbr/\u003e     名衣上服，价值千万，\u003cbr/\u003e\u003cbr/\u003e     或无价衣，施佛及僧；\u003cbr/\u003e\u003cbr/\u003e     千万亿种，栴檀宝舍，\u003cbr/\u003e\u003cbr/\u003e     众妙卧具，施佛及僧；\u003cbr/\u003e\u003cbr/\u003e     清净园林，华果茂盛，\u003cbr/\u003e\u003cbr/\u003e     流泉浴池，施佛及僧；\u003cbr/\u003e\u003cbr/\u003e     如是等施，种果微妙，\u003cbr/\u003e\u003cbr/\u003e     欢喜无厌，求无上道。\u003cbr/\u003e\u003cbr/\u003e     或有菩萨，说寂灭法，\u003cbr/\u003e\u003cbr/\u003e     种种教诏，无数众生。\u003cbr/\u003e\u003cbr/\u003e     或见菩萨，观诸法性，\u003cbr/\u003e\u003cbr/\u003e     无有二相，犹如虚空。\u003cbr/\u003e\u003cbr/\u003e     又见佛子，心无所著，\u003cbr/\u003e\u003cbr/\u003e     以此妙慧，求无上道。\u003cbr/\u003e\u003cbr/\u003e     文殊师利，又有菩萨，\u003cbr/\u003e\u003cbr/\u003e     佛灭度后，供养舍利。\u003cbr/\u003e\u003cbr/\u003e     又见佛子，造诸塔庙，\u003cbr/\u003e\u003cbr/\u003e     无数恒沙，严饰国界。\u003cbr/\u003e\u003cbr/\u003e     宝塔高妙，五千由旬，\u003cbr/\u003e\u003cbr/\u003e     纵广正等，二千由旬。\u003cbr/\u003e\u003cbr/\u003e     一一塔庙，各千幢幡，\u003cbr/\u003e\u003cbr/\u003e     珠交露幔，宝铃和鸣。\u003cbr/\u003e\u003cbr/\u003e     诸天龙神，人及非人，\u003cbr/\u003e\u003cbr/\u003e     香华伎乐，常以供养。\u003cbr/\u003e\u003cbr/\u003e     “文殊师利，诸佛子等，\u003cbr/\u003e\u003cbr/\u003e     为供舍利，严饰塔庙。\u003cbr/\u003e\u003cbr/\u003e     国界自然，殊特妙好，\u003cbr/\u003e\u003cbr/\u003e     如天树王，其华开敷。\u003cbr/\u003e\u003cbr/\u003e     佛放一光，我及众会，\u003cbr/\u003e\u003cbr/\u003e     见此国界，种种殊妙。\u003cbr/\u003e\u003cbr/\u003e     诸佛神力，智慧希有，\u003cbr/\u003e\u003cbr/\u003e     放一净光，照无量国。\u003cbr/\u003e\u003cbr/\u003e     我等见此，得未曾有，\u003cbr/\u003e\u003cbr/\u003e     佛子文殊，愿决众疑。\u003cbr/\u003e\u003cbr/\u003e     四众欣仰，瞻仁及我，\u003cbr/\u003e\u003cbr/\u003e     世尊何故，放斯光明？\u003cbr/\u003e\u003cbr/\u003e     佛子时答，决疑令喜，\u003cbr/\u003e\u003cbr/\u003e     何所饶益，演斯光明？\u003cbr/\u003e\u003cbr/\u003e     佛坐道场，所得妙法，\u003cbr/\u003e\u003cbr/\u003e     为欲说此，为当授记。\u003cbr/\u003e\u003cbr/\u003e     示诸佛土，众宝严净，\u003cbr/\u003e\u003cbr/\u003e     及见诸佛，此非小缘。\u003cbr/\u003e\u003cbr/\u003e     文殊当知，四众龙神，\u003cbr/\u003e\u003cbr/\u003e     瞻察仁者，为说何等？”\u003cbr/\u003e\u003cbr/\u003e     尔时，文殊师利语弥勒菩萨摩诃萨及诸大士：“善男子等，如我惟忖，今佛世尊欲说大法，雨大法雨，吹大法螺，击大法鼓，演大法义。诸善男子，我于过去诸佛曾见此瑞，放斯光已即说大法。是故当知，今佛现光亦复如是，欲令众生咸得闻知一切世间难信之法，故现斯瑞。\u003cbr/\u003e\u003cbr/\u003e     “诸善男子，如过去无量无边不可思议阿僧祇劫，尔时有佛，号日月灯明如来、应供、正遍知、明行足、善逝、世间解、无上士、调御丈夫、天人师、佛世尊，演说正法，初善、中善、后善，其义深远，其语巧妙，纯一无杂，具足清白梵行之相。为求声闻者，说应四谛法，度生老病死，究竟涅槃。为求辟支佛者，说应十二因缘法。为诸菩萨说应六波罗蜜，令得阿耨多罗三藐三菩提，成一切种智。次复有佛，亦名日月灯明；次复有佛，亦名日月灯明；如是二万佛，皆同一字，号日月灯明，又同一姓，姓颇罗堕。\u003cbr/\u003e\u003cbr/\u003e     “弥勒当知，初佛后佛皆同一字，名日月灯明，十号具足，所可说法初中后善。其最后佛未出家时，有八王子：一名有意，二名善意，三名无量意，四名宝意，五名增意，六名除疑意，七名向意，八名法意。是八王子，威德自在，各领四天下。是诸王子，闻父出家得阿耨多罗三藐三菩提，悉舍王位亦随出家，发大乘意，常修梵行，皆为法师，已于千万佛所植诸善本。是时日月灯明佛，说大乘经，名无量义，教菩萨法佛所护念。说是经已，即于大众中结跏趺坐，入于无量义处三昧，身心不动。是时，天雨曼陀罗华、摩诃曼陀罗华、曼殊沙华、摩诃曼殊沙华，而散佛上及诸大众，普佛世界六种震动。尔时，会中比丘、比丘尼、优婆塞、优婆夷，天、龙、夜叉、乾闼婆、阿修罗、迦楼罗、紧那罗、摩睺罗伽、人非人，及诸小王、转轮圣王等，是诸大众得未曾有，欢喜合掌一心观佛。尔时，如来放眉间白毫相光，照东方万八千佛土靡不周遍，如今所见是诸佛土。\u003cbr/\u003e\u003cbr/\u003e     “弥勒当知，尔时会中有二十亿菩萨乐欲听法。是诸菩萨见此光明普照佛土，得未曾有，欲知此光所为因缘。时有菩萨，名曰妙光，有八百弟子。是时日月灯明佛从三昧起，因妙光菩萨说大乘经，名《妙法莲华》，教菩萨法佛所护念，六十小劫不起于座。时会听者亦坐一处，六十小劫身心不动，听佛所说谓如食顷。是时众中，无有一人若身若心而生懈惓。日月灯明佛，于六十小劫说是经已，即于梵、魔、沙门、婆罗门及天、人、阿修罗众中，而宣此言：‘如来于今日中夜当入无余涅槃。’时有菩萨，名曰德藏，日月灯明佛即授其记，告诸比丘：‘是德藏菩萨，次当作佛，号曰净身多陀阿伽度阿罗诃三藐三佛陀。’佛授记已，便于中夜入无余涅槃。佛灭度后，妙光菩萨持妙法莲华经，满八十小劫为人演说。日月灯明佛八子，皆师妙光，妙光教化令其坚固阿耨多罗三藐三菩提。是诸王子，供养无量百千万亿佛已，皆成佛道。其最后成佛者，名曰燃灯。八百弟子中有一人，号曰求名，贪著利养，虽复读诵众经而不通利，多所忘失，故号求名。是人亦以种诸善根因缘故，得值无量百千万亿诸佛，供养恭敬，尊重赞叹。\u003cbr/\u003e\u003cbr/\u003e     “弥勒当知，尔时妙光菩萨，岂异人乎？我身是也。求名菩萨，汝身是也。今见此瑞与本无异，是故惟忖，今日如来当说大乘经，名《妙法莲华》，教菩萨法佛所护念。”\u003cbr/\u003e\u003cbr/\u003e     尔时，文殊师利于大众中，欲重宣此义，而说偈言：\u003cbr/\u003e\u003cbr/\u003e     “我念过去世，无量无数劫，\u003cbr/\u003e\u003cbr/\u003e     有佛人中尊，号日月灯明。\u003cbr/\u003e\u003cbr/\u003e     世尊演说法，度无量众生，\u003cbr/\u003e\u003cbr/\u003e     无数亿菩萨，令入佛智慧。\u003cbr/\u003e\u003cbr/\u003e     佛未出家时，所生八王子，\u003cbr/\u003e\u003cbr/\u003e     见大圣出家，亦随修梵行。\u003cbr/\u003e\u003cbr/\u003e     时佛说大乘，经名无量义，\u003cbr/\u003e\u003cbr/\u003e     于诸大众中，而为广分别。\u003cbr/\u003e\u003cbr/\u003e     佛说此经已，即于法座上，\u003cbr/\u003e\u003cbr/\u003e     跏趺坐三昧，名无量义处。\u003cbr/\u003e\u003cbr/\u003e     天雨曼陀华，天鼓自然鸣，\u003cbr/\u003e\u003cbr/\u003e     诸天龙鬼神，供养人中尊。\u003cbr/\u003e\u003cbr/\u003e     一切诸佛土，即时大震动，\u003cbr/\u003e\u003cbr/\u003e     佛放眉间光，现诸希有事。\u003cbr/\u003e\u003cbr/\u003e     此光照东方，万八千佛土，\u003cbr/\u003e\u003cbr/\u003e     示一切众生，生死业报处。\u003cbr/\u003e\u003cbr/\u003e     有见诸佛土，以众宝庄严，\u003cbr/\u003e\u003cbr/\u003e     琉璃玻璃色，斯由佛光照。\u003cbr/\u003e\u003cbr/\u003e     及见诸天人，龙神夜叉众，\u003cbr/\u003e\u003cbr/\u003e     乾闼紧那罗，各供养其佛。\u003cbr/\u003e\u003cbr/\u003e     又见诸如来，自然成佛道，\u003cbr/\u003e\u003cbr/\u003e     身色如金山，端严甚微妙，\u003cbr/\u003e\u003cbr/\u003e     如净琉璃中，内现真金像。\u003cbr/\u003e\u003cbr/\u003e     世尊在大众，敷演深法义，\u003cbr/\u003e\u003cbr/\u003e     一一诸佛土，声闻众无数，\u003cbr/\u003e\u003cbr/\u003e     因佛光所照，悉见彼大众。\u003cbr/\u003e\u003cbr/\u003e     或有诸比丘，在于山林中，\u003cbr/\u003e\u003cbr/\u003e     精进持净戒，犹如护明珠。\u003cbr/\u003e\u003cbr/\u003e     又见诸菩萨，行施忍辱等，\u003cbr/\u003e\u003cbr/\u003e     其数如恒沙，斯由佛光照。\u003cbr/\u003e\u003cbr/\u003e     又见诸菩萨，深入诸禅定，\u003cbr/\u003e\u003cbr/\u003e     身心寂不动，以求无上道。\u003cbr/\u003e\u003cbr/\u003e     又见诸菩萨，知法寂灭相，\u003cbr/\u003e\u003cbr/\u003e     各于其国土，说法求佛道。\u003cbr/\u003e\u003cbr/\u003e     尔时四部众，见日月灯佛，\u003cbr/\u003e\u003cbr/\u003e     现大神通力，其心皆欢喜，\u003cbr/\u003e\u003cbr/\u003e     各各自相问，是事何因缘？\u003cbr/\u003e\u003cbr/\u003e     天人所奉尊，适从三昧起，\u003cbr/\u003e\u003cbr/\u003e     赞妙光菩萨：汝为世间眼，\u003cbr/\u003e\u003cbr/\u003e     一切所归信，能奉持法藏，\u003cbr/\u003e\u003cbr/\u003e     如我所说法，唯汝能证知。\u003cbr/\u003e\u003cbr/\u003e     世尊既赞叹，令妙光欢喜，\u003cbr/\u003e\u003cbr/\u003e     说是法华经，满六十小劫，\u003cbr/\u003e\u003cbr/\u003e     不起于此座。所说上妙法，\u003cbr/\u003e\u003cbr/\u003e     是妙光法师，悉皆能受持。\u003cbr/\u003e\u003cbr/\u003e     佛说是法华，令众欢喜已，\u003cbr/\u003e\u003cbr/\u003e     寻即于是日，告于天人众：\u003cbr/\u003e\u003cbr/\u003e     诸法实相义，已为汝等说，\u003cbr/\u003e\u003cbr/\u003e     我今于中夜，当入于涅槃。\u003cbr/\u003e\u003cbr/\u003e     汝一心精进，当离于放逸，\u003cbr/\u003e\u003cbr/\u003e     诸佛甚难值，亿劫时一遇。\u003cbr/\u003e\u003cbr/\u003e     世尊诸子等，闻佛入涅槃，\u003cbr/\u003e\u003cbr/\u003e     各各怀悲恼，佛灭一何速！\u003cbr/\u003e\u003cbr/\u003e     圣主法之王，安慰无量众：\u003cbr/\u003e\u003cbr/\u003e     我若灭度时，汝等勿忧怖，\u003cbr/\u003e\u003cbr/\u003e     是德藏菩萨，于无漏实相，\u003cbr/\u003e\u003cbr/\u003e     心已得通达，其次当作佛，\u003cbr/\u003e\u003cbr/\u003e     号曰为净身，亦度无量众。\u003cbr/\u003e\u003cbr/\u003e     佛此夜灭度，如薪尽火灭，\u003cbr/\u003e\u003cbr/\u003e     分布诸舍利，而起无量塔。\u003cbr/\u003e\u003cbr/\u003e     比丘比丘尼，其数如恒沙，\u003cbr/\u003e\u003cbr/\u003e     倍复加精进，以求无上道。\u003cbr/\u003e\u003cbr/\u003e     是妙光法师，奉持佛法藏，\u003cbr/\u003e\u003cbr/\u003e     八十小劫中，广宣法华经。\u003cbr/\u003e\u003cbr/\u003e     是诸八王子，妙光所开化，\u003cbr/\u003e\u003cbr/\u003e     坚固无上道，当见无数佛。\u003cbr/\u003e\u003cbr/\u003e     供养诸佛已，随顺行大道，\u003cbr/\u003e\u003cbr/\u003e     相继得成佛，转次而授记。\u003cbr/\u003e\u003cbr/\u003e     最后天中天，号曰燃灯佛，\u003cbr/\u003e\u003cbr/\u003e     诸仙之导师，度脱无量众。\u003cbr/\u003e\u003cbr/\u003e     是妙光法师，时有一弟子，\u003cbr/\u003e\u003cbr/\u003e     心常怀懈怠，贪著于名利，\u003cbr/\u003e\u003cbr/\u003e     求名利无厌，多游族姓家，\u003cbr/\u003e\u003cbr/\u003e     弃舍所习诵，废忘不通利，\u003cbr/\u003e\u003cbr/\u003e     以是因缘故，号之为求名。\u003cbr/\u003e\u003cbr/\u003e     亦行众善业，得见无数佛，\u003cbr/\u003e\u003cbr/\u003e     供养于诸佛，随顺行大道，\u003cbr/\u003e\u003cbr/\u003e     具六波罗蜜，今见释师子，\u003cbr/\u003e\u003cbr/\u003e     其后当作佛，号名曰弥勒，\u003cbr/\u003e\u003cbr/\u003e     广度诸众生，其数无有量。\u003cbr/\u003e\u003cbr/\u003e     彼佛灭度后，懈怠者汝是，\u003cbr/\u003e\u003cbr/\u003e     妙光法师者，今则我身是。\u003cbr/\u003e\u003cbr/\u003e     我见灯明佛，本光瑞如此，\u003cbr/\u003e\u003cbr/\u003e     以是知今佛，欲说法华经。\u003cbr/\u003e\u003cbr/\u003e     今相如本瑞，是诸佛方便，\u003cbr/\u003e\u003cbr/\u003e     今佛放光明，助发实相义。\u003cbr/\u003e\u003cbr/\u003e     诸人今当知，合掌一心待，\u003cbr/\u003e\u003cbr/\u003e     佛当雨法雨，充足求道者。\u003cbr/\u003e\u003cbr/\u003e     诸求三乘人，若有疑悔者，\u003cbr/\u003e\u003cbr/\u003e     佛当为除断，令尽无有余。”\u003cbr/\u003e\u003cbr/\u003e     方便品第二\u003cbr/\u003e\u003cbr/\u003e     尔时，世尊从三昧安详而起，告舍利弗：“诸佛智慧甚深无量，其智慧门难解难入，一切声闻、辟支佛所不能知。所以者何？佛曾亲近百千万亿无数诸佛，尽行诸佛无量道法，勇猛精进，名称普闻，成就甚深未曾有法，随宜所说，意趣难解。\u003cbr/\u003e\u003cbr/\u003e     “舍利弗，吾从成佛已来，种种因缘，种种譬喻，广演言教，无数方便引导众生，令离诸著。所以者何？如来方便知见波罗蜜，皆已具足。舍利弗，如来知见广大深远，无量无碍，力无所畏，禅定解脱三昧，深入无际，成就一切未曾有法。舍利弗，如来能种种分别巧说诸法，言辞柔软悦可众心。舍利弗，取要言之，无量无边未曾有法，佛悉成就。\u003cbr/\u003e\u003cbr/\u003e     “止！舍利弗，不须复说。所以者何？佛所成就第一希有难解之法，唯佛与佛乃能究尽诸法实相。所谓诸法，如是相，如是性，如是体，如是力，如是作，如是因，如是缘，如是果，如是报，如是本末究竟等。”\u003cbr/\u003e\u003cbr/\u003e     尔时，世尊欲重宣此义，而说偈言：\u003cbr/\u003e\u003cbr/\u003e     “世雄不可量，诸天及世人，\u003cbr/\u003e\u003cbr/\u003e     一切众生类，无能知佛者。\u003cbr/\u003e\u003cbr/\u003e     佛力无所畏，解脱诸三昧，\u003cbr/\u003e\u003cbr/\u003e     及佛诸余法，无能测量者。\u003cbr/\u003e\u003cbr/\u003e     本从无数佛，具足行诸道，\u003cbr/\u003e\u003cbr/\u003e     甚深微妙法，难见难可了。\u003cbr/\u003e\u003cbr/\u003e     于无量亿劫，行此诸道已，\u003cbr/\u003e\u003cbr/\u003e     道场得成果，我已悉知见。\u003cbr/\u003e\u003cbr/\u003e     如是大果报，种种性相义，\u003cbr/\u003e\u003cbr/\u003e     我及十方佛，乃能知是事。\u003cbr/\u003e\u003cbr/\u003e     是法不可示，言辞相寂灭，\u003cbr/\u003e\u003cbr/\u003e     诸余众生类，无有能得解，\u003cbr/\u003e\u003cbr/\u003e     除诸菩萨众，信力坚固者。\u003cbr/\u003e\u003cbr/\u003e     诸佛弟子众，曾供养诸佛，\u003cbr/\u003e\u003cbr/\u003e     一切漏已尽，住是最后身，\u003cbr/\u003e\u003cbr/\u003e     如是诸人等，其力所不堪。\u003cbr/\u003e\u003cbr/\u003e     假使满世间，皆如舍利弗，\u003cbr/\u003e\u003cbr/\u003e     尽思共度量，不能测佛智。\u003cbr/\u003e\u003cbr/\u003e     正使满十方，皆如舍利弗，\u003cbr/\u003e\u003cbr/\u003e     及余诸弟子，亦满十方刹，\u003cbr/\u003e\u003cbr/\u003e     尽思共度量，亦复不能知。\u003cbr/\u003e\u003cbr/\u003e     辟支佛利智，无漏最后身，\u003cbr/\u003e\u003cbr/\u003e     亦满十方界，其数如竹林，\u003cbr/\u003e\u003cbr/\u003e     斯等共一心，于亿无量劫，\u003cbr/\u003e\u003cbr/\u003e     欲思佛实智，莫能知少分。\u003cbr/\u003e\u003cbr/\u003e     新发意菩萨，供养无数佛，\u003cbr/\u003e\u003cbr/\u003e     了达诸义趣，又能善说法，\u003cbr/\u003e\u003cbr/\u003e     如稻麻竹苇，充满十方刹，\u003cbr/\u003e\u003cbr/\u003e     一心以妙智，于恒河沙劫，\u003cbr/\u003e\u003cbr/\u003e     咸皆共思量，不能知佛智。\u003cbr/\u003e\u003cbr/\u003e     不退诸菩萨，其数如恒沙，\u003cbr/\u003e\u003cbr/\u003e     一心共思求，亦复不能知。\u003cbr/\u003e\u003cbr/\u003e     又告舍利弗，无漏不思议，\u003cbr/\u003e\u003cbr/\u003e     甚深微妙法，我今已具得，\u003cbr/\u003e\u003cbr/\u003e     唯我知是相，十方佛亦然。\u003cbr/\u003e\u003cbr/\u003e     舍利弗当知，诸佛语无异，\u003cbr/\u003e\u003cbr/\u003e     于佛所说法，当生大信力。\u003cbr/\u003e\u003cbr/\u003e     世尊法久后，要当说真实，\u003cbr/\u003e\u003cbr/\u003e     告诸声闻众，及求缘觉乘，\u003cbr/\u003e\u003cbr/\u003e     我令脱苦缚，逮得涅槃者，\u003cbr/\u003e\u003cbr/\u003e     佛以方便力，示以三乘教，\u003cbr/\u003e\u003cbr/\u003e     众生处处著，引之令得出。”\u003cbr/\u003e\u003cbr/\u003e     尔时，大众中有诸声闻漏尽阿罗汉，阿若憍陈如等千二百人，及发声闻、辟支佛心比丘、比丘尼、优婆塞、优婆夷，各作是念：“今者世尊，何故殷勤称叹方便而作是言？佛所得法甚深难解，有所言说意趣难知，一切声闻、辟支佛所不能及。佛说一解脱义，我等亦得此法到于涅槃，而今不知是义所趣。”\u003cbr/\u003e\u003cbr/\u003e     尔时，舍利弗知四众心疑，自亦未了，而白佛言：“世尊，何因何缘，殷勤称叹诸佛第一方便，甚深微妙难解之法？我自昔来，未曾从佛闻如是说，今者四众咸皆有疑。唯愿世尊，敷演斯事，世尊何故殷勤称叹甚深微妙难解之法？”\u003cbr/\u003e\u003cbr/\u003e     尔时，舍利弗欲重宣此义，而说偈言：\u003cbr/\u003e\u003cbr/\u003e     “慧日大圣尊，久乃说是法，\u003cbr/\u003e\u003cbr/\u003e     自说得如是，力无畏三昧，\u003cbr/\u003e\u003cbr/\u003e     禅定解脱等，不可思议法，\u003cbr/\u003e\u003cbr/\u003e     道场所得法，无能发问者，\u003cbr/\u003e\u003cbr/\u003e     我意难可测，亦无能问者，\u003cbr/\u003e\u003cbr/\u003e     无问而自说，称叹所行道，\u003cbr/\u003e\u003cbr/\u003e     智慧甚微妙，诸佛之所得。\u003cbr/\u003e\u003cbr/\u003e     无漏诸罗汉，及求涅槃者，\u003cbr/\u003e\u003cbr/\u003e     今皆堕疑网，佛何故说是？\u003cbr/\u003e\u003cbr/\u003e     其求缘觉者，比丘比丘尼，\u003cbr/\u003e\u003cbr/\u003e     诸天龙鬼神，及乾闼婆等，\u003cbr/\u003e\u003cbr/\u003e     相视怀犹豫，瞻仰两足尊，\u003cbr/\u003e\u003cbr/\u003e     是事为云何？愿佛为解说。\u003cbr/\u003e\u003cbr/\u003e     于诸声闻众，佛说我第一，\u003cbr/\u003e\u003cbr/\u003e     我今自于智，疑惑不能了，\u003cbr/\u003e\u003cbr/\u003e     为是究竟法？为是所行道？\u003cbr/\u003e\u003cbr/\u003e     佛口所生子，合掌瞻仰待，\u003cbr/\u003e\u003cbr/\u003e     愿出微妙音，时为如实说。\u003cbr/\u003e\u003cbr/\u003e     诸天龙神等，其数如恒沙，\u003cbr/\u003e\u003cbr/\u003e     求佛诸菩萨，大数有八万，\u003cbr/\u003e\u003cbr/\u003e     又诸万亿国，转轮圣王至，\u003cbr/\u003e\u003cbr/\u003e     合掌以敬心，欲闻具足道。”\u003cbr/\u003e\u003cbr/\u003e     尔时，佛告舍利弗：“止！止！不须复说。若说是事，一切世间诸天及人皆当惊疑。”\u003cbr/\u003e\u003cbr/\u003e     舍利弗重白佛言：“世尊，唯愿说之，唯愿说之。所以者何？是会无数百千万亿阿僧祇众生曾见诸佛，诸根猛利，智慧明了，闻佛所说则能敬信。”\u003cbr/\u003e\u003cbr/\u003e     尔时，舍利弗欲重宣此义，而说偈言：\u003cbr/\u003e\u003cbr/\u003e     “法王无上尊，唯说愿勿虑，\u003cbr/\u003e\u003cbr/\u003e     是会无量众，有能敬信者。”\u003cbr/\u003e\u003cbr/\u003e     佛复止舍利弗：“若说是事，一切世间天、人、阿修罗皆当惊疑，增上慢比丘将坠于大坑。”\u003cbr/\u003e\u003cbr/\u003e     尔时，世尊重说偈言：\u003cbr/\u003e\u003cbr/\u003e     “止止不须说，我法妙难思，\u003cbr/\u003e\u003cbr/\u003e     诸增上慢者，闻必不敬信。”\u003cbr/\u003e\u003cbr/\u003e     尔时，舍利弗重白佛言：“世尊，唯愿说之，唯愿说之。今此会中，如我等比百千万亿，世世已曾从佛受化。如此人等必能敬信，长夜安隐，多所饶益。”\u003cbr/\u003e\u003cbr/\u003e     尔时，舍利弗欲重宣此义，而说偈言：\u003cbr/\u003e\u003cbr/\u003e     “无上两足尊，愿说第一法，\u003cbr/\u003e\u003cbr/\u003e     我为佛长子，唯垂分别说。\u003cbr/\u003e\u003cbr/\u003e     是会无量众，能敬信此法，\u003cbr/\u003e\u003cbr/\u003e     佛已曾世世，教化如是等。\u003cbr/\u003e\u003cbr/\u003e     皆一心合掌，欲听受佛语，\u003cbr/\u003e\u003cbr/\u003e     我等千二百，及余求佛者。\u003cbr/\u003e\u003cbr/\u003e     愿为此众故，唯垂分别说，\u003cbr/\u003e\u003cbr/\u003e     是等闻此法，则生大欢喜。”\u003cbr/\u003e\u003cbr/\u003e     尔时，世尊告舍利弗：“汝已殷勤三请，岂得不说？汝今谛听，善思念之，吾当为汝分别解说。”说此语时，会中有比丘、比丘尼、优婆塞、优婆夷五千人等，即从座起，礼佛而退。所以者何？此辈罪根深重及增上慢，未得谓得，未证谓证，有如此失，是以不住。世尊默然而不制止。\u003cbr/\u003e\u003cbr/\u003e     尔时，佛告舍利弗：“我今此众无复枝叶，纯有贞实。舍利弗，如是增上慢人，退亦佳矣。汝今善听，当为汝说。”\u003cbr/\u003e\u003cbr/\u003e     舍利弗言：“唯然，世尊，愿乐欲闻。”\u003cbr/\u003e\u003cbr/\u003e     佛告舍利弗：“如是妙法，诸佛如来时乃说之，如优昙钵华时一现耳！舍利弗，汝等当信佛之所说，言不虚妄。舍利弗，诸佛随宜说法，意趣难解。所以者何？我以无数方便、种种因缘、譬喻言辞演说诸法，是法非思量分别之所能解，唯有诸佛乃能知之。所以者何？诸佛世尊唯以一大事因缘故出现于世。\u003cbr/\u003e\u003cbr/\u003e     “舍利弗，云何名诸佛世尊唯以一大事因缘故出现于世？诸佛世尊，欲令众生开佛知见使得清净故出现于世，欲示众生佛之知见故出现于世，欲令众生悟佛知见故出现于世，欲令众生入佛知见道故出现于世。舍利弗，是为诸佛以一大事因缘故出现于世。”\u003cbr/\u003e\u003cbr/\u003e     佛告舍利弗：“诸佛如来但教化菩萨。诸有所作，常为一事，唯以佛之知见示悟众生。舍利弗，如来但以一佛乘故为众生说法，无有余乘若二若三。舍利弗，一切十方诸佛法亦如是。\u003cbr/\u003e\u003cbr/\u003e     “舍利弗，过去诸佛以无量无数方便、种种因缘、譬喻言辞，而为众生演说诸法，是法皆为一佛乘故。是诸众生从诸佛闻法，究竟皆得一切种智。舍利弗，未来诸佛当出于世，亦以无量无数方便、种种因缘、譬喻言辞，而为众生演说诸法，是法皆为一佛乘故。是诸众生从佛闻法，究竟皆得一切种智。舍利弗，现在十方无量百千万亿佛土中诸佛世尊，多所饶益安乐众生。是诸佛亦以无量无数方便、种种因缘、譬喻言辞，而为众生演说诸法，是法皆为一佛乘故。是诸众生从佛闻法，究竟皆得一切种智。舍利弗，是诸佛但教化菩萨，欲以佛之知见示众生故，欲以佛之知见悟众生故，欲令众生入佛之知见故。\u003cbr/\u003e\u003cbr/\u003e     “舍利弗，我今亦复如是，知诸众生有种种欲，深心所著，随其本性，以种种因缘、譬喻言辞、方便力而为说法。舍利弗，如此皆为得一佛乘、一切种智故。舍利弗，十方世界中尚无二乘，何况有三？舍利弗，诸佛出于五浊恶世，所谓劫浊、烦恼浊、众生浊、见浊、命浊。如是，舍利弗，劫浊乱时，众生垢重，悭贪嫉妒，成就诸不善根故，诸佛以方便力，于一佛乘分别说三。\u003cbr/\u003e\u003cbr/\u003e     “舍利弗，若我弟子，自谓阿罗汉、辟支佛者，不闻不知诸佛如来但教化菩萨事，此非佛弟子，非阿罗汉，非辟支佛。又舍利弗，是诸比丘、比丘尼，自谓已得阿罗汉，是最后身究竟涅槃，便不复志求阿耨多罗三藐三菩提，当知此辈皆是增上慢人。所以者何？若有比丘实得阿罗汉，若不信此法，无有是处。除佛灭度后，现前无佛。所以者何？佛灭度后，如是等经，受持读诵解义者，是人难得。若遇余佛，于此法中便得决了。舍利弗，汝等当一心信解受持佛语。诸佛如来言无虚妄，无有余乘，唯一佛乘。”\u003cbr/\u003e\u003cbr/\u003e     尔时，世尊欲重宣此义，而说偈言：\u003cbr/\u003e\u003cbr/\u003e     “比丘比丘尼，有怀增上慢，\u003cbr/\u003e\u003cbr/\u003e     优婆塞我慢，优婆夷不信，\u003cbr/\u003e\u003cbr/\u003e     如是四众等，其数有五千，\u003cbr/\u003e\u003cbr/\u003e     不自见其过，于戒有缺漏，\u003cbr/\u003e\u003cbr/\u003e     护惜其瑕疵，是小智已出，\u003cbr/\u003e\u003cbr/\u003e     众中之糟糠，佛威德故去。\u003cbr/\u003e\u003cbr/\u003e     斯人鲜福德，不堪受是法，\u003cbr/\u003e\u003cbr/\u003e     此众无枝叶，唯有诸贞实。\u003cbr/\u003e\u003cbr/\u003e     “舍利弗善听，诸佛所得法，\u003cbr/\u003e\u003cbr/\u003e     无量方便力，而为众生说。\u003cbr/\u003e\u003cbr/\u003e     众生心所念，种种所行道，\u003cbr/\u003e\u003cbr/\u003e     若干诸欲性，先世善恶业，\u003cbr/\u003e\u003cbr/\u003e     佛悉知是已，以诸缘譬喻，\u003cbr/\u003e\u003cbr/\u003e     言辞方便力，令一切欢喜。\u003cbr/\u003e\u003cbr/\u003e     或说修多罗，伽陀及本事，\u003cbr/\u003e\u003cbr/\u003e     本生未曾有，亦说于因缘，\u003cbr/\u003e\u003cbr/\u003e     譬喻并祇夜，优波提舍经。\u003cbr/\u003e\u003cbr/\u003e     钝根乐小法，贪著于生死，\u003cbr/\u003e\u003cbr/\u003e     于诸无量佛，不行深妙道，\u003cbr/\u003e\u003cbr/\u003e     众苦所恼乱，为是说涅槃。\u003cbr/\u003e\u003cbr/\u003e     我设是方便，令得入佛慧，\u003cbr/\u003e\u003cbr/\u003e     未曾说汝等，当得成佛道。\u003cbr/\u003e\u003cbr/\u003e     所以未曾说，说时未至故，\u003cbr/\u003e\u003cbr/\u003e     今正是其时，决定说大乘。\u003cbr/\u003e\u003cbr/\u003e     我此九部法，随顺众生说，\u003cbr/\u003e\u003cbr/\u003e     入大乘为本，以故说是经。\u003cbr/\u003e\u003cbr/\u003e     有佛子心净，柔软亦利根，\u003cbr/\u003e\u003cbr/\u003e     无量诸佛所，而行深妙道，\u003cbr/\u003e\u003cbr/\u003e     为此诸佛子，说是大乘经。\u003cbr/\u003e\u003cbr/\u003e     我记如是人，来世成佛道，\u003cbr/\u003e\u003cbr/\u003e     以深心念佛，修持净戒故。\u003cbr/\u003e\u003cbr/\u003e     此等闻得佛，大喜充遍身，\u003cbr/\u003e\u003cbr/\u003e     佛知彼心行，故为说大乘，\u003cbr/\u003e\u003cbr/\u003e     声闻若菩萨，闻我所说法，\u003cbr/\u003e\u003cbr/\u003e     乃至于一偈，皆成佛无疑。\u003cbr/\u003e\u003cbr/\u003e     十方佛土中，唯有一乘法，\u003cbr/\u003e\u003cbr/\u003e     无二亦无三，除佛方便说，\u003cbr/\u003e\u003cbr/\u003e     但以假名字，引导于众生。\u003cbr/\u003e\u003cbr/\u003e     说佛智慧故，诸佛出于世，\u003cbr/\u003e\u003cbr/\u003e     唯此一事实，余二则非真，\u003cbr/\u003e\u003cbr/\u003e     终不以小乘，济度于众生。\u003cbr/\u003e\u003cbr/\u003e     佛自住大乘，如其所得法，\u003cbr/\u003e\u003cbr/\u003e     定慧力庄严，以此度众生。\u003cbr/\u003e\u003cbr/\u003e     自证无上道，大乘平等法，\u003cbr/\u003e\u003cbr/\u003e     若以小乘化，乃至于一人，\u003cbr/\u003e\u003cbr/\u003e     我则堕悭贪，此事为不可。\u003cbr/\u003e\u003cbr/\u003e     若人信归佛，如来不欺诳，\u003cbr/\u003e\u003cbr/\u003e     亦无贪嫉意，断诸法中恶，\u003cbr/\u003e\u003cbr/\u003e     故佛于十方，而独无所畏。\u003cbr/\u003e\u003cbr/\u003e     我以相严身，光明照世间，\u003cbr/\u003e\u003cbr/\u003e     无量众所尊，为说实相印。\u003cbr/\u003e\u003cbr/\u003e     “舍利弗当知，我本立誓愿，\u003cbr/\u003e\u003cbr/\u003e     欲令一切众，如我等无异。\u003cbr/\u003e\u003cbr/\u003e     如我昔所愿，今者已满足，\u003cbr/\u003e\u003cbr/\u003e     化一切众生，皆令入佛道。\u003cbr/\u003e\u003cbr/\u003e     若我遇众生，尽教以佛道，\u003cbr/\u003e\u003cbr/\u003e     无智者错乱，迷惑不受教。\u003cbr/\u003e\u003cbr/\u003e     我知此众生，未曾修善本，\u003cbr/\u003e\u003cbr/\u003e     坚著于五欲，痴爱故生恼，\u003cbr/\u003e\u003cbr/\u003e     以诸欲因缘，坠堕三恶道，\u003cbr/\u003e\u003cbr/\u003e     轮回六趣中，备受诸苦毒，\u003cbr/\u003e\u003cbr/\u003e     受胎之微形，世世常增长。\u003cbr/\u003e\u003cbr/\u003e     薄德少福人，众苦所逼迫，\u003cbr/\u003e\u003cbr/\u003e     入邪见稠林，若有若无等，\u003cbr/\u003e\u003cbr/\u003e     依止此诸见，具足六十二，\u003cbr/\u003e\u003cbr/\u003e     深著虚妄法，坚受不可舍，\u003cbr/\u003e\u003cbr/\u003e     我慢自矜高，谄曲心不实，\u003cbr/\u003e\u003cbr/\u003e     于千万亿劫，不闻佛名字，\u003cbr/\u003e\u003cbr/\u003e     亦不闻正法，如是人难度。\u003cbr/\u003e\u003cbr/\u003e     是故舍利弗，我为设方便，\u003cbr/\u003e\u003cbr/\u003e     说诸尽苦道，示之以涅槃。\u003cbr/\u003e\u003cbr/\u003e     我虽说涅槃，是亦非真灭，\u003cbr/\u003e\u003cbr/\u003e     诸法从本来，常自寂灭相。\u003cbr/\u003e\u003cbr/\u003e     佛子行道已，来世得作佛，\u003cbr/\u003e\u003cbr/\u003e     我有方便力，开示三乘法。\u003cbr/\u003e\u003cbr/\u003e     一切诸世尊，皆说一乘道，\u003cbr/\u003e\u003cbr/\u003e     今此诸大众，皆应除疑惑，\u003cbr/\u003e\u003cbr/\u003e     诸佛语无异，唯一无二乘。\u003cbr/\u003e\u003cbr/\u003e     过去无数劫，无量灭度佛，\u003cbr/\u003e\u003cbr/\u003e     百千万亿种，其数不可量，\u003cbr/\u003e\u003cbr/\u003e     如是诸世尊，种种缘譬喻，\u003cbr/\u003e\u003cbr/\u003e     无数方便力，演说诸法相，\u003cbr/\u003e\u003cbr/\u003e     是诸世尊等，皆说一乘法，\u003cbr/\u003e\u003cbr/\u003e     化无量众生，令入于佛道。\u003cbr/\u003e\u003cbr/\u003e     又诸大圣主，知一切世间，\u003cbr/\u003e\u003cbr/\u003e     天人群生类，深心之所欲，\u003cbr/\u003e\u003cbr/\u003e     更以异方便，助显第一义。\u003cbr/\u003e\u003cbr/\u003e     若有众生类，值诸过去佛，\u003cbr/\u003e\u003cbr/\u003e     若闻法布施，或持戒忍辱，\u003cbr/\u003e\u003cbr/\u003e     精进禅智等，种种修福慧，\u003cbr/\u003e\u003cbr/\u003e     如是诸人等，皆已成佛道。\u003cbr/\u003e\u003cbr/\u003e     诸佛灭度已，若人善软心，\u003cbr/\u003e\u003cbr/\u003e     如是诸众生，皆已成佛道。\u003cbr/\u003e\u003cbr/\u003e     诸佛灭度已，供养舍利者，\u003cbr/\u003e\u003cbr/\u003e     起万亿种塔，金银及玻璃，\u003cbr/\u003e\u003cbr/\u003e     砗磲与玛瑙，玫瑰琉璃珠，\u003cbr/\u003e\u003cbr/\u003e     清净广严饰，庄校于诸塔；\u003cbr/\u003e\u003cbr/\u003e     或有起石庙，栴檀及沉水，\u003cbr/\u003e\u003cbr/\u003e     木櫁并余材，塼瓦泥土等；\u003cbr/\u003e\u003cbr/\u003e     若于旷野中，积土成佛庙，\u003cbr/\u003e\u003cbr/\u003e     乃至童子戏，聚沙为佛塔，\u003cbr/\u003e\u003cbr/\u003e     如是诸人等，皆已成佛道。\u003cbr/\u003e\u003cbr/\u003e     若人为佛故，建立诸形像，\u003cbr/\u003e\u003cbr/\u003e     刻雕成众相，皆已成佛道。\u003cbr/\u003e\u003cbr/\u003e     或以七宝成，鋀石赤白铜，\u003cbr/\u003e\u003cbr/\u003e     白镴及铅锡，铁木及与泥，\u003cbr/\u003e\u003cbr/\u003e     或以胶漆布，严饰作佛像，\u003cbr/\u003e\u003cbr/\u003e     如是诸人等，皆已成佛道。\u003cbr/\u003e\u003cbr/\u003e     彩画作佛像，百福庄严相，\u003cbr/\u003e\u003cbr/\u003e     自作若使人，皆已成佛道。\u003cbr/\u003e\u003cbr/\u003e     乃至童子戏，若草木及笔，\u003cbr/\u003e\u003cbr/\u003e     或以指爪甲，而画作佛像，\u003cbr/\u003e\u003cbr/\u003e     如是诸人等，渐渐积功德，\u003cbr/\u003e\u003cbr/\u003e     具足大悲心，皆已成佛道，\u003cbr/\u003e\u003cbr/\u003e     但化诸菩萨，度脱无量众。\u003cbr/\u003e\u003cbr/\u003e     若人于塔庙，宝像及画像，\u003cbr/\u003e\u003cbr/\u003e     以华香幡盖，敬心而供养；\u003cbr/\u003e\u003cbr/\u003e     若使人作乐，击鼓吹角贝，\u003cbr/\u003e\u003cbr/\u003e     箫笛琴箜篌，琵琶铙铜钹，\u003cbr/\u003e\u003cbr/\u003e     如是众妙音，尽持以供养；\u003cbr/\u003e\u003cbr/\u003e     或以欢喜心，歌呗颂佛德，\u003cbr/\u003e\u003cbr/\u003e     乃至一小音，皆已成佛道。\u003cbr/\u003e\u003cbr/\u003e     若人散乱心，乃至以一华，\u003cbr/\u003e\u003cbr/\u003e     供养于画像，渐见无数佛；\u003cbr/\u003e\u003cbr/\u003e     或有人礼拜，或复但合掌，\u003cbr/\u003e\u003cbr/\u003e     乃至举一手，或复小低头，\u003cbr/\u003e\u003cbr/\u003e     以此供养像，渐见无量佛，\u003cbr/\u003e\u003cbr/\u003e     自成无上道，广度无数众，\u003cbr/\u003e\u003cbr/\u003e     入无余涅槃，如薪尽火灭。\u003cbr/\u003e\u003cbr/\u003e     若人散乱心，入于塔庙中，\u003cbr/\u003e\u003cbr/\u003e     一称南无佛，皆已成佛道。\u003cbr/\u003e\u003cbr/\u003e     于诸过去佛，在世或灭度，\u003cbr/\u003e\u003cbr/\u003e     若有闻是法，皆已成佛道。\u003cbr/\u003e\u003cbr/\u003e     未来诸世尊，其数无有量，\u003cbr/\u003e\u003cbr/\u003e     是诸如来等，亦方便说法。\u003cbr/\u003e\u003cbr/\u003e     一切诸如来，以无量方便，\u003cbr/\u003e\u003cbr/\u003e     度脱诸众生，入佛无漏智，\u003cbr/\u003e\u003cbr/\u003e     若有闻法者，无一不成佛。\u003cbr/\u003e\u003cbr/\u003e     诸佛本誓愿，我所行佛道，\u003cbr/\u003e\u003cbr/\u003e     普欲令众生，亦同得此道。\u003cbr/\u003e\u003cbr/\u003e     未来世诸佛，虽说百千亿，\u003cbr/\u003e\u003cbr/\u003e     无数诸法门，其实为一乘。\u003cbr/\u003e\u003cbr/\u003e     诸佛两足尊，知法常无性，\u003cbr/\u003e\u003cbr/\u003e     佛种从缘起，是故说一乘。\u003cbr/\u003e\u003cbr/\u003e     是法住法位，世间相常住，\u003cbr/\u003e\u003cbr/\u003e     于道场知已，导师方便说。\u003cbr/\u003e\u003cbr/\u003e     天人所供养，现在十方佛，\u003cbr/\u003e\u003cbr/\u003e     其数如恒沙，出现于世间，\u003cbr/\u003e\u003cbr/\u003e     安隐众生故，亦说如是法。\u003cbr/\u003e\u003cbr/\u003e     知第一寂灭，以方便力故，\u003cbr/\u003e\u003cbr/\u003e     虽示种种道，其实为佛乘。\u003cbr/\u003e\u003cbr/\u003e     知众生诸行，深心之所念，\u003cbr/\u003e\u003cbr/\u003e     过去所习业，欲性精进力，\u003cbr/\u003e\u003cbr/\u003e     及诸根利钝，以种种因缘，\u003cbr/\u003e\u003cbr/\u003e     譬喻亦言辞，随应方便说。\u003cbr/\u003e\u003cbr/\u003e     今我亦如是，安隐众生故，\u003cbr/\u003e\u003cbr/\u003e     以种种法门，宣示于佛道。\u003cbr/\u003e\u003cbr/\u003e     我以智慧力，知众生性欲，\u003cbr/\u003e\u003cbr/\u003e     方便说诸法，皆令得欢喜。\u003cbr/\u003e\u003cbr/\u003e     “舍利弗当知，我以佛眼观，\u003cbr/\u003e\u003cbr/\u003e     见六道众生，贫穷无福慧，\u003cbr/\u003e\u003cbr/\u003e     入生死崄道，相续苦不断，\u003cbr/\u003e\u003cbr/\u003e     深著于五欲，如牦牛爱尾，\u003cbr/\u003e\u003cbr/\u003e     以贪爱自蔽，盲瞑无所见，\u003cbr/\u003e\u003cbr/\u003e     不求大势佛，及与断苦法，\u003cbr/\u003e\u003cbr/\u003e     深入诸邪见，以苦欲舍苦，\u003cbr/\u003e\u003cbr/\u003e     为是众生故，而起大悲心。\u003cbr/\u003e\u003cbr/\u003e     我始坐道场，观树亦经行，\u003cbr/\u003e\u003cbr/\u003e     于三七日中，思惟如是事：\u003cbr/\u003e\u003cbr/\u003e     我所得智慧，微妙最第一，\u003cbr/\u003e\u003cbr/\u003e     众生诸根钝，著乐痴所盲，\u003cbr/\u003e\u003cbr/\u003e     如斯之等类，云何而可度？\u003cbr/\u003e\u003cbr/\u003e     尔时诸梵王，及诸天帝释，\u003cbr/\u003e\u003cbr/\u003e     护世四天王，及大自在天，\u003cbr/\u003e\u003cbr/\u003e     并余诸天众，眷属百千万，\u003cbr/\u003e\u003cbr/\u003e     恭敬合掌礼，请我转法轮。\u003cbr/\u003e\u003cbr/\u003e     我即自思惟：若但赞佛乘，\u003cbr/\u003e\u003cbr/\u003e     众生没在苦，不能信是法，\u003cbr/\u003e\u003cbr/\u003e     破法不信故，坠于三恶道，\u003cbr/\u003e\u003cbr/\u003e     我宁不说法，疾入于涅槃！\u003cbr/\u003e\u003cbr/\u003e     寻念过去佛，所行方便力，\u003cbr/\u003e\u003cbr/\u003e     我今所得道，亦应说三乘。\u003cbr/\u003e\u003cbr/\u003e     作是思惟时，十方佛皆现，\u003cbr/\u003e\u003cbr/\u003e     梵音慰喻我：善哉释迦文，\u003cbr/\u003e\u003cbr/\u003e     第一之导师，得是无上法。\u003cbr/\u003e\u003cbr/\u003e     随诸一切佛，而用方便力，\u003cbr/\u003e\u003cbr/\u003e     我等亦皆得，最妙第一法，\u003cbr/\u003e\u003cbr/\u003e     为诸众生类，分别说三乘。\u003cbr/\u003e\u003cbr/\u003e     少智乐小法，不自信作佛，\u003cbr/\u003e\u003cbr/\u003e     是故以方便，分别说诸果，\u003cbr/\u003e\u003cbr/\u003e     虽复说三乘，但为教菩萨。\u003cbr/\u003e\u003cbr/\u003e     “舍利弗当知，我闻圣师子，\u003cbr/\u003e\u003cbr/\u003e     深净微妙音，喜称南无佛。\u003cbr/\u003e\u003cbr/\u003e     复作如是念：我出浊恶世，\u003cbr/\u003e\u003cbr/\u003e     如诸佛所说，我亦随顺行。\u003cbr/\u003e\u003cbr/\u003e     思惟是事已，即趣波罗柰。\u003cbr/\u003e\u003cbr/\u003e     诸法寂灭相，不可以言宣，\u003cbr/\u003e\u003cbr/\u003e     以方便力故，为五比丘说，\u003cbr/\u003e\u003cbr/\u003e     是名转法轮，便有涅槃音，\u003cbr/\u003e\u003cbr/\u003e     及以阿罗汉，法僧差别名。\u003cbr/\u003e\u003cbr/\u003e     从久远劫来，赞示涅槃法，\u003cbr/\u003e\u003cbr/\u003e     生死苦永尽，我常如是说。\u003cbr/\u003e\u003cbr/\u003e     “舍利弗当知，我见佛子等，\u003cbr/\u003e\u003cbr/\u003e     志求佛道者，无量千万亿，\u003cbr/\u003e\u003cbr/\u003e     咸以恭敬心，皆来至佛所，\u003cbr/\u003e\u003cbr/\u003e     曾从诸佛闻，方便所说法。\u003cbr/\u003e\u003cbr/\u003e     我即作是念：如来所以出，\u003cbr/\u003e\u003cbr/\u003e     为说佛慧故，今正是其时。\u003cbr/\u003e\u003cbr/\u003e     舍利弗当知，钝根小智人，\u003cbr/\u003e\u003cbr/\u003e     著相憍慢者，不能信是法。\u003cbr/\u003e\u003cbr/\u003e     今我喜无畏，于诸菩萨中，\u003cbr/\u003e\u003cbr/\u003e     正直舍方便，但说无上道。\u003cbr/\u003e\u003cbr/\u003e     菩萨闻是法，疑网皆已除，\u003cbr/\u003e\u003cbr/\u003e     千二百罗汉，悉亦当作佛。\u003cbr/\u003e\u003cbr/\u003e     如三世诸佛，说法之仪式，\u003cbr/\u003e\u003cbr/\u003e     我今亦如是，说无分别法。\u003cbr/\u003e\u003cbr/\u003e     诸佛兴出世，悬远值遇难，\u003cbr/\u003e\u003cbr/\u003e     正使出于世，说是法复难，\u003cbr/\u003e\u003cbr/\u003e     无量无数劫，闻是法亦难，\u003cbr/\u003e\u003cbr/\u003e     能听是法者，斯人亦复难。\u003cbr/\u003e\u003cbr/\u003e     譬如优昙华，一切皆爱乐，\u003cbr/\u003e\u003cbr/\u003e     天人所希有，时时乃一出；\u003cbr/\u003e\u003cbr/\u003e     闻法欢喜赞，乃至发一言，\u003cbr/\u003e\u003cbr/\u003e     则为已供养，一切三世佛，\u003cbr/\u003e\u003cbr/\u003e     是人甚希有，过于优昙华。\u003cbr/\u003e\u003cbr/\u003e     汝等勿有疑，我为诸法王，\u003cbr/\u003e\u003cbr/\u003e     普告诸大众，但以一乘道，\u003cbr/\u003e\u003cbr/\u003e     教化诸菩萨，无声闻弟子。\u003cbr/\u003e\u003cbr/\u003e     “汝等舍利弗，声闻及菩萨，\u003cbr/\u003e\u003cbr/\u003e     当知是妙法，诸佛之秘要。\u003cbr/\u003e\u003cbr/\u003e     以五浊恶世，但乐著诸欲，\u003cbr/\u003e\u003cbr/\u003e     如是等众生，终不求佛道。\u003cbr/\u003e\u003cbr/\u003e     当来世恶人，闻佛说一乘，\u003cbr/\u003e\u003cbr/\u003e     迷惑不信受，破法堕恶道。\u003cbr/\u003e\u003cbr/\u003e     有惭愧清净，志求佛道者，\u003cbr/\u003e\u003cbr/\u003e     当为如是等，广赞一乘道。\u003cbr/\u003e\u003cbr/\u003e     “舍利弗当知，诸佛法如是，\u003cbr/\u003e\u003cbr/\u003e     以万亿方便，随宜而说法，\u003cbr/\u003e\u003cbr/\u003e     其不习学者，不能晓了此。\u003cbr/\u003e\u003cbr/\u003e     汝等既已知，诸佛世之师，\u003cbr/\u003e\u003cbr/\u003e     随宜方便事，无复诸疑惑，\u003cbr/\u003e\u003cbr/\u003e     心生大欢喜，自知当作佛。”","cnt":0,"sort":6632264,"author":"佚名","prev":"6632263.html","next":"6632265.html","book_title":"妙法莲华经","updateTimeFmt":"2024-03-28 17:25:44","category":"都市小说"}