{"id":0,"code":"6640045.html","title":"第103章 美人书(10)","latest_chapter_name":"正文 第225章 锦绣衣(9)","xiao_shuo_code":"9275","content":"\u003cbr/\u003e\u003cbr/\u003e    洞庭遥接海波平，夜集灵山讲内经。\u003cbr/\u003e\u003cbr/\u003e     客到却惭无供设，特将人液醉先生。\u003cbr/\u003e\u003cbr/\u003e     一日，彩谓其母曰：“昨有蓬莱使者，约儿于今夜二更同到海东一往，至第三日午夜始归。愿母早晚看护，每夕必须燃灯至晓，勿使猫鼠惊扰儿体。更有一事，明日午后，有云间丁七郎者，必来谒见阿父，愿为留住，以俟儿归。”\u003cbr/\u003e\u003cbr/\u003e     朱氏莫测其意，但唯唯而已。是夜更余，彩即上床，以被覆面而卧，既而沉沉睡去，四肢俱冷，唯胸腹微有温气。\u003cbr/\u003e\u003cbr/\u003e     次日傍晚，果闻有客，称自松江来访，朱氏急问：“是丁七官否？”童曰：“非也，只有一张秀才耳。”\u003cbr/\u003e\u003cbr/\u003e     既而客去，朱氏出问翁曰：“适来何客也？”彬吾曰：“乃表兄丁仲可之子，自幼继与松江张翁为嗣，今以入泮，暂归一望耳。”\u003cbr/\u003e\u003cbr/\u003e     朱氏即以彩言为嘱，彬吾曰：“我约以明日设款相邀，俟来赴酌，当即留住也。”\u003cbr/\u003e\u003cbr/\u003e     及至第三日夜分，彩果徐徐苏醒，披衣起坐。朱氏问以所之之处，彩曰：“儿于前日卯时即至海东，谒见玉城仙史，展礼方毕，遂有九天诸母、青城、圆峤各洞真人，靡不驾云跨鹤而至，互相讲晰太上神咒、玉虚清净道德真经。及讲论既讫，仙乐竞宣，弹云璈而击玉磬；天厨荐馔，斟琼液而进玄芝。既经信宿，儿即辞谢而出，归憩于灵鹫峰巅。邂逅玉女，赠儿以火梨二枚，儿啖其一，置一于袖。”\u003cbr/\u003e\u003cbr/\u003e     计其所往，凡三昼夜，而停留在彼，已有两日两夕，其间往返不过一昼夜间耳，乃行三万六千七百余里，虽御风奔骏，无以比其疾也。\u003cbr/\u003e\u003cbr/\u003e     即于袖中取梨，以奉朱氏。朱氏以为仙果，呼起彬吾，将欲分而食之。岂知梨才入口，味极苦涩，更有一种秽恶之气，不觉呕吐狼藉。彩乃叹曰：“此梨食之，后天不老，乃以甘香鲜脆之味，忽尔变为苦恶，岂非仙不易几乎！”\u003cbr/\u003e\u003cbr/\u003e     因问丁生已至，可曾留住否，彬吾曰：“彼欲去甚亟，特以汝嘱，勉强馆留于后园，未知儿意何若？”\u003cbr/\u003e\u003cbr/\u003e     彩曰：“儿与此生宿缘未绝，应为夫妇。明日且以兄妹之礼出与见后，父可从容婉导其情，谅彼继父已殂，必肯入赘。况以青青子衿，亦足为门楣增重矣。”\u003cbr/\u003e\u003cbr/\u003e     彬吾欣然笑曰：“我亦绝爱丁郎才貌兼美，若得为婿，我所愿也。”\u003cbr/\u003e\u003cbr/\u003e     即于次早日出见丁生曰：“弱息与侄乃嫡表兄妹，容当唤出相见。”丁生含笑而起，未及措辞，而罗裙袅袅，玉佩珊珊，彩已明妆丽服而出。但觉回眸转盼，光彩射人，丁生暗暗惊异：谁意吾妹有此绝色，岂非仙姝下谪耶！既而从容向翁曰：“小侄年逾弱冠，室乏齐眉。虽获游庠，家无担石。况自禾郡至松，仅仅带水之隔，即觉于老叔处音问时疏，今于临别之际，不无浩叹耳。”\u003cbr/\u003e\u003cbr/\u003e     彬吾曰：“张翁既已去世，吾侄理合归宗。若未聘妻，我以彩儿字汝，意下如何？”\u003cbr/\u003e\u003cbr/\u003e     丁生慌忙离席而拜曰：“既蒙恩眷，敢不拜从。”是夜彩赋绝句二章遣鬟持赠丁生曰：\u003cbr/\u003e\u003cbr/\u003e     三生一笑旧姻盟，石畔桃花月下笙。\u003cbr/\u003e\u003cbr/\u003e     惆怅沧桑经几变，于今才了昔年情。\u003cbr/\u003e\u003cbr/\u003e     其二\u003cbr/\u003e\u003cbr/\u003e     银汉昭回月在天，香风吹散碧纱烟。\u003cbr/\u003e\u003cbr/\u003e     玉京何必崎岖觅，咫尺云屏证宿缘。\u003cbr/\u003e\u003cbr/\u003e     丁生即裁一律，托鬟回报云：\u003cbr/\u003e\u003cbr/\u003e     蕊珠宫里玉婵娟，谪下人间岂偶然。\u003cbr/\u003e\u003cbr/\u003e     秋浦芙蓉初映水，晓栏芍药乍凝烟。\u003cbr/\u003e\u003cbr/\u003e     避风已把瑶台筑，伴月时将柏子燃。\u003cbr/\u003e\u003cbr/\u003e     见说姻盟原宿世，惭非萧史荷君怜。\u003cbr/\u003e\u003cbr/\u003e     有丁仲文者，生之族叔也，即日倩仲为媒，择期纳币。及成姻三日，彩谓丁生曰：“今夕偶有二三女伴，远来相候，茗果之物，烦子预备。”丁生曰：“当具酒肴，岂持茗果已乎！”彩笑曰：“非子所知，彼乃不食烟火者也。”\u003cbr/\u003e\u003cbr/\u003e     既而更阑月上，则有美婢数十，各持锦衾绣褥、玉壶金炉、茗盏纱灯，连袂杂沓而至，顷刻间，铺满一室。但见绮锦宝玩，金碧相映，光彩陆离。须臾更有三姝，霓裳绡衣，乘风冉冉而下，皆有凌霞闭月，遗世独立之容。彩含笑出迎，即与三姝见毕。\u003cbr/\u003e\u003cbr/\u003e     三姝笑曰：“妾辈今夕特为贺喜而来，敢问新郎何在？”\u003cbr/\u003e\u003cbr/\u003e     彩急令生出拜，呼其衣绯者曰“玉城仙史”，衣白者曰“苕上君”，衣紫者曰“少室灵妃”，次第见毕。\u003cbr/\u003e\u003cbr/\u003e     玉城仙史曰：“妾辈无以为贺，敬具千岁苓一茎，玉芝、交枣、桃脯各一篚，上清玉液一瓿，聊与佳夫妇作一宵清话耳。”\u003cbr/\u003e\u003cbr/\u003e     于是布席环坐，诸侍女迭为行酒，其味清香甘冽，诸果亦极鲜美异常，信非人世所能尝者。\u003cbr/\u003e\u003cbr/\u003e     其始彩与三姝俱话昔时瑶岛相会之事。苕上君曰：“自从谢妹临凡，妾等共赴蟠桃大会，已经三度。每每想及当时，未尝不临风而忉怛也。”\u003cbr/\u003e\u003cbr/\u003e     少室灵妃曰：“别后至今，居诸几何，不觉时衰物变，海中行复扬波矣。”既而叹曰：“月白风清，际此良夜，洵可谓‘四美具，二难并’矣，可无佳句赋以见志乎！”遂互相推逊，玉城仙史朗声吟曰：\u003cbr/\u003e\u003cbr/\u003e     风飘飘兮云悠悠，云收风息兮，挂新月而如钩。感当时之旧事兮，欣今夕之良会。酌以玉液兮荐以桃修，想彼瑶台寂兮云幌幽。夜鹤怨兮晓鸾愁，何我姝之花不返，以尘绊而迟留。空丹灶于祖洲兮，徂风驾于三秋。谅尘缘之易尽兮，终当与子会笙鹤于群玉之山头。嗟斯晤兮旋别，述鄙愫兮绸缪。\u003cbr/\u003e\u003cbr/\u003e     玉城仙史吟讫，次至苕上君，以玉如意击案而歌曰：\u003cbr/\u003e\u003cbr/\u003e     吞吐日月兮啜其英，浩气磅礴兮得长生。糠秕浊世兮，高蹑乎太清。虽天上之无愁兮，羡人间之有情。溯清风于子夜兮，乐故人之瑟琴。白鹤舞兮丹凤鸣，会看迎子之驭，而复上乎瑶京！\u003cbr/\u003e\u003cbr/\u003e     歌竟，酒到少室灵妃，扬袂起舞，再拜而歌曰：\u003cbr/\u003e\u003cbr/\u003e     悠悠浩劫兮逐逝波，茫茫大地兮，崇者山而卑者河。何世人之迷昧兮，骛于名利而纷挈！岂知太清之上，更有神凝无谧，超出乎尘劫之外，终乾坤而不磨。只俄顷兮可以遍游于九有，笑尘世之百龄兮仅刹那。子不见夫樵者观弈兮烂其柯，是知清虚之理莫测，神仙之乐居多。抽子之佩兮慨且歌，于焉不醉兮如此良夜何！\u003cbr/\u003e\u003cbr/\u003e     少室灵妃歌竟，彩以瑶簪击玉缶而歌曰：\u003cbr/\u003e\u003cbr/\u003e     金乌既坠漏箭频，城头月挂银粼粼。\u003cbr/\u003e\u003cbr/\u003e     流光照我四座宾，赠我以酒歌阳春。\u003cbr/\u003e\u003cbr/\u003e     忆昔瑶台会群真，云璈玉磬俱杂陈。\u003cbr/\u003e\u003cbr/\u003e     既讽丹篆复清论，天花四散萦我身。\u003cbr/\u003e\u003cbr/\u003e     于此一别沧海滨，宿缘未断旋谪尘。\u003cbr/\u003e\u003cbr/\u003e     厄满二九始缔姻，桃花绕洞空白云。\u003cbr/\u003e\u003cbr/\u003e     白鹤怨我未返轮，灵台郁结思莫伸。\u003cbr/\u003e\u003cbr/\u003e     庸知鸾驭俄相亲，际此良夜逢故人。\u003cbr/\u003e\u003cbr/\u003e     留连莫惜倾玉樽，须臾展我眉上颦。\u003cbr/\u003e\u003cbr/\u003e     从兹碧落与清津，时修尺一通雁鳞。\u003cbr/\u003e\u003cbr/\u003e     何当解缚重作邻，淡扫双蛾朝紫宸。\u003cbr/\u003e\u003cbr/\u003e     彩既吟讫，三姝复命斟酒以送丁生。丁生方欲逊谢，忽闻异香飘动，旋有白鹤蹁跹鸣于松顶。玉城仙史笑曰：“此来者得非是湘君乎？”\u003cbr/\u003e\u003cbr/\u003e     言未既，即有一姝从鹤背而下，笑向三姝曰：“若等既访谢妹，曷不遣使相邀，岂以予非知己而见却耶！”苕上君戏曰：“但恐为着虞天子，不肯暂离，故不敢相屈偕行，何得以此见责乎！”\u003cbr/\u003e\u003cbr/\u003e     湘妃亦戏曰：“汝若不为文大夫留恋，亦何至坐卧苕宫！”苕上君曰：“终不若湘江之浒，竹上泪痕斑斑，至今尚在也。”\u003cbr/\u003e\u003cbr/\u003e     玉城仙史含笑而起，疾取琼卮，斟酒以劝湘妃。湘妃乃吟曰：\u003cbr/\u003e\u003cbr/\u003e     吴水迢遥接楚云，瑶台清露滴黄昏。\u003cbr/\u003e\u003cbr/\u003e     当时虽向苍梧望，休信斑斑竹上痕。\u003cbr/\u003e\u003cbr/\u003e     俄又酒至丁生，亦朗吟一绝云：\u003cbr/\u003e\u003cbr/\u003e     云车鹤驭下瑶空，拜谒群仙愧莫同。\u003cbr/\u003e\u003cbr/\u003e     他日蓬壶重聚会，愿为鸡犬托玄风。\u003cbr/\u003e\u003cbr/\u003e     丁生吟毕，时已城头坎坎，鼓声欲曙。湘妃起身先别，随后三姝与彩握手立谈片晌，腾云冉冉而去。\u003cbr/\u003e\u003cbr/\u003e     丁生笑曰：“我于前日一见芳姿，亭亭玉立，殊有林下风，窃自疑讶，恐非人间丽色。岂知仙卿果系玉女临凡，但不知与某有何宿缘，幸蒙错爱至此！”\u003cbr/\u003e\u003cbr/\u003e     彩曰：“妾乃蓬莱第一峰璇妃幼女，与君原有未了之缘，应堕尘寰，结为夫妇。但须秘密，慎勿扬与外人知也。”\u003cbr/\u003e\u003cbr/\u003e     丁生自此精神秀发，亦觉大异于人。及视人间美色，恍若尘土。\u003cbr/\u003e\u003cbr/\u003e     郡城府有一巨浸，名曰南湖。因以两湖相并，亦名鸳鸯湖。湖心有一烟雨楼，为一郡之胜。每于春日，宿雨初销，淡烟轻锁，桃花夹岸，水光激潋之际，彩与丁生时以小艇出游，留连尽兴。一日午余人散，彩独自登楼，凭栏凝眺者久之，乃长吟一律云：\u003cbr/\u003e\u003cbr/\u003e     春风迟我一登楼，红染夭桃绿未稠。\u003cbr/\u003e\u003cbr/\u003e     百里练光烟细衬，四周晓色雨初收。\u003cbr/\u003e\u003cbr/\u003e     渔歌每自芦中起，画舫还从霁后游。\u003cbr/\u003e\u003cbr/\u003e     我欲骑鲸从此去，须知直北是瀛洲。\u003cbr/\u003e\u003cbr/\u003e     丁生虽善属文，而自恨诗不如彩，每每辍翰。自后恩好日笃，晨夕无间，如此者六年。\u003cbr/\u003e\u003cbr/\u003e     忽一日，彩谓生曰：“今夕玉城仙史又来相望，将欲授予以炼神养气之诀，子可暂辍牙签，以作竟夕之话。”\u003cbr/\u003e\u003cbr/\u003e     俄而玉城仙史只从一小鬟而至，彩已步出中庭迎候。玉城曰：“自别之后，倏忽已逾六载。所恨者，天各一方；所喜者，子之尘限将满。然予今夕之来，不独订子以升举之期，实欲指悟丁郎，早割痴迷之性，得与故人联床话旧，庶不负此良夜矣。”\u003cbr/\u003e\u003cbr/\u003e     彩欣然答曰：“予已摘下松花酿酒，剪芝作饼，候驾之来，盱衡已久。”遂携胡床，相对坐于月下。\u003cbr/\u003e\u003cbr/\u003e     丁生问曰：“某乃浊质愚资，未识仙机三昧，但以尘凡迥隔，偶尔获配夫妻。夫既有所始，亦必有所以终。愿乞阐示迷津，获登觉路。”\u003cbr/\u003e\u003cbr/\u003e     玉城曰：“阴阳配合，乃造化生生之理。子尚未知所以始，安能究其所以终！故欲以道诏子，恐有未喻，不若先以人事诏子，子必了然。今夫人者，参天地而并立，超万物而独灵，故能保性全真，除邪去欲。上则可以飞升白日，下则可以却病延年。夫既人而可以为仙，则知仙亦可以下谪，而况姻缘已定于五百年之前，即在造化，莫能转夺。此五云所以投凡，而吾子得以配偶，皆一定之数，而不必疑者也。然既有所自而来，亦必有所自而去。子不见夫朱颜绿鬓，有能至老而不变者欤！夫妇好合，有能至百年之外，双全不失，而恋慕如初者欤！然而讵独夫妇，凡在世之贵贱相循，盛衰移易，木遇春而荣，水至冬而涸，升沉递降，靡不皆然。则知其始也，既已忽然而合；其终也，亦必忽然而散。子又何疑而始问之耶！故达者，不以得失为欣戚，不以去就系思维。而割断藕丝，铲除痴爱，可以益寿，可以完真。”\u003cbr/\u003e\u003cbr/\u003e     丁生曰：“蒙恩剖示，使其已豁然领悟矣！但不知某亦得为刘安鸡犬，而蒙提挈，共臻仙境否？”\u003cbr/\u003e\u003cbr/\u003e     玉城曰：“六年之偶，只有未了尘缘；五浊之躯，岂能攀髯附上？盖蝶乡梦觉，始悟三生；鸳谱名消，方超八界。而神仙亦岂易几者哉！古来证道虽多，全真不一。有以凡胎而上升者，有以五兵而尸解者，有以脱骸全性而为仙者，皆因功力有浅深，故造就有高下，然未有不具夙根而为仙者也。子固未能一蹴而至，然苟循道而行，孜孜不息，他日或有所获，亦未可知耳。”\u003cbr/\u003e\u003cbr/\u003e     丁生曰：“愿闻致道工夫何由而始？”玉城曰：“我留一诗，子宜牢记。”遂朗诵云：\u003cbr/\u003e\u003cbr/\u003e     求厥道初，端倪莫测。杳杳冥冥，以诚为宅。\u003cbr/\u003e\u003cbr/\u003e     玄之又玄，呼吸之间。不矫不疾，无倚无偏。\u003cbr/\u003e\u003cbr/\u003e     变化反复，玄牝之谷。以实为虚，静而匪独。\u003cbr/\u003e\u003cbr/\u003e     戒之慎之，毖尔玉烛。\u003cbr/\u003e\u003cbr/\u003e     丁生俯首跪听毕，玉城曰：“子宜诵熟是诗，他日遇见一耳道人，必能为汝解释，求道之功尽于此矣。”\u003cbr/\u003e\u003cbr/\u003e     言讫，漏下已将四鼓，复悄然密谓彩曰：“丹灶寂寥，玉扃久闭。子宜速办工夫，以俟限满之日，即至海东相会，毋得久滞人间也。”遂凌风作别而去。\u003cbr/\u003e\u003cbr/\u003e     自此彩即绝除粒食，每日止啜茗果，掩扉静息，而颜愈红嫩。\u003cbr/\u003e\u003cbr/\u003e     忽一日，将及傍晚，呼生入告曰：“妾之谪限已满，与郎恩好止于今夕矣！”丁生听罢，不觉唏嘘哭仆于地。\u003cbr/\u003e\u003cbr/\u003e     彩扶起而笑曰：“有合必离，世之常事。独不记玉城仙史所嘱，而乃为无益之悲乎！唯至三年之后，君如遇厄，只须呼我三声，即当为尔解救。”乃徐徐朗咏一绝云：\u003cbr/\u003e\u003cbr/\u003e     幻身虽则堕春风，不入轮回业障中。\u003cbr/\u003e\u003cbr/\u003e     二十四年浑一梦，去来无迹彩云空。\u003cbr/\u003e\u003cbr/\u003e     吟讫，复与丁生备叙十洲胜境及仙游之事。从容谈笑，无异恒时。\u003cbr/\u003e\u003cbr/\u003e     俄闻仙乐铿锵，异香拂郁，而彩即端坐而逝矣！遗命以《黄庭经》并己诗集为殉。\u003cbr/\u003e\u003cbr/\u003e     及举殡之日，轻若空棺，丁生惊异，疾开柩而视之，只遗钗钿衣履、乱发数茎而已。丁生嗟惋累日，绝意功名，挈携囊箧，将欲遍游湖海。\u003cbr/\u003e\u003cbr/\u003e     一日附舟之楚，同载数人，皆胡僧也。见生行李沉重，候至险僻之处，将生缚而投水。生乃连呼五云者三，俄有巨龟浮起，负而至岸。丁生既得上崖，其缚不解自脱。及仰首一看，见彩身被五色霞衣，手挥麈尾，立于云端，数以麈柄东指，生即向东而往，不及里许，果遇友人商于楚者，乃与贷金而返。\u003cbr/\u003e\u003cbr/\u003e     但游历之处，每遇缁流道侣，无不询求物色，而并无所谓一耳者。\u003cbr/\u003e\u003cbr/\u003e     忽一晚，投寓云门佛寺。见一道人，趺坐于蒲团之上，双瞳炯炯如星。丁生异之，讯其姓号，道人怒曰：“谁不知我冀州耳大道，汝独未之识耶！”\u003cbr/\u003e\u003cbr/\u003e     丁生暗思：耳乃番姓，若将大字一画移上，而以人字改下，得非即是一耳道人乎？遂示以玉城之诗，求其解晰。\u003cbr/\u003e\u003cbr/\u003e     耳大道捧玩惊叹曰：“此乃玉城仙史法语，今我诠解，无不可者。”\u003cbr/\u003e\u003cbr/\u003e     遂逐一反复指喻，约有数千言。于时释道共听者有三十余人，皆欢喜作礼去。\u003cbr/\u003e\u003cbr/\u003e     其后丁生游于少室，竟不知所终。\u003cbr/\u003e\u003cbr/\u003e     卷十一\u003cbr/\u003e\u003cbr/\u003e     郑玉姬\u003cbr/\u003e\u003cbr/\u003e     引\u003cbr/\u003e\u003cbr/\u003e     烟水散人曰：予情痴人也，然于桃叶之下，未尝涉迹。盖自锦江秀色，独闻幻出涛情；西子湖头，未见再绳小武。而烟花到处，谁擅蛾眉；歌舞纷纭，孰堪倾国。绕地罗裳脂粉，妆成傀儡；满床明月笑啼，总属虚脾。\u003cbr/\u003e\u003cbr/\u003e     嗟乎，青楼寂寥，久已才色无闻矣！虽然江都名胜，秀毓琼花。彤管纱窗，绮罗绣闼，亦有人焉。艳夺朝云，名魁江左。三年蝶梦，暂扃杨柳楼中；一点冰心，偶住枇杷花下。予固知其为女郎也。然以曹大家之续史，文藻堪班；卫夫人之善书，楷草并绝，则又疑其为文雅士也。云轩夜出，空留明月之辉；玉洞时扃，怅返王孙之驾，则又疑其为高隐流也。日宴而起，竟夕而谈，片尘只事，不挂胸中，则又疑其为闲人也。语带烟霞，长斋绣佛，则又疑其为禅悟人也。不须驴背，句满奚囊，偶获新题，口霏珠玉，则又疑其为诗人也。然而一饮裴浆，遂骑秦凤，素琴在御，高髻新加，慎勿猜章台折后之柳，已匪是春风墙外之枝，则又仍谓之闺秀而已矣。是则校书足与并芳，而苏小小岂能独步。至其删去尘心，譬若青莲出淖；亟循闺范，岂同柳絮随风，则又非二姬所能及也。\u003cbr/\u003e\u003cbr/\u003e     孔雀自怜其翠，每欲山栖，必先择置尾之地而后止焉。然禁中缀之以为帚，蛮中采之以为扇，甚有烹而为脯为腊。假使伊人迷而不悟，欲以才色情怜，奚免于妒雨摧残，狂风欺损，而异时车马冷落，悔将靡及。今已却秦楼月为并蒂莲，岂复有为帚、为扇、为脯、为腊之虞哉！故平康中粉黛，予所弗取也。而独采录以为美人者，亦匪特以其才其色而已。集郑玉姬为第十一。\u003cbr/\u003e\u003cbr/\u003e     玉姬郑氏，江都良家女也，年甫十一，父母双亡。其叔郑洪四，市井无赖，假以殡厝为由，将姬卖与妓女薛媚卿家。媚卿时已三十余，而以秀艳擅名，非数十金，罕得见其一面。及获玉姬，媚卿喜曰：“此儿异时才貌双艳，决不出我之下。”遂教以诗画琴弈，玉姬辄能领略。及年十六，名重一时，虽以江风之善诗，沈娟之丽色，仲爱儿之画兰，皆自逊以为弗如也。矧维扬为南北往来之冲藩，所以王孙公子络绎不绝。而娼妓之盛，亦未有过于此者。\u003cbr/\u003e\u003cbr/\u003e     然玉姬虽堕烟花，性极端重，尝于春日赋诗二绝云：\u003cbr/\u003e\u003cbr/\u003e     开尽棠梨三月中，牡丹芍药竞东风。\u003cbr/\u003e\u003cbr/\u003e     欲寻佳句酬春色，又被啼莺絮落红。\u003cbr/\u003e\u003cbr/\u003e     其二\u003cbr/\u003e\u003cbr/\u003e     静掩重门昼不开，落花如雪缀花苔。\u003cbr/\u003e\u003cbr/\u003e     几回羞向东风立，蛱蝶何缘又入来。\u003cbr/\u003e\u003cbr/\u003e     南溟汪司马尝访姬于舟中，赋诗为赠曰：\u003cbr/\u003e\u003cbr/\u003e     白云飞不去，为尔作衣裳。\u003cbr/\u003e\u003cbr/\u003e     艳质羞芳杏，纤腰拟绿杨。\u003cbr/\u003e\u003cbr/\u003e     似从天上谪，宛在水中央。\u003cbr/\u003e\u003cbr/\u003e     此别何时见，临歧欲断肠。\u003cbr/\u003e\u003cbr/\u003e     王百谷先生亦慕玉姬才色双美，特命楫师泛棹维扬，与姬盘桓数日。临别，赠以绝句二章云：\u003cbr/\u003e\u003cbr/\u003e     新月如眉雪作肌，淡妆浓束总相宜。\u003cbr/\u003e\u003cbr/\u003e     扬州向号胭脂窟，迥出胭脂是玉姬。\u003cbr/\u003e\u003cbr/\u003e     其二\u003cbr/\u003e\u003cbr/\u003e     自怜娇小会吹箫，花比丰姿柳比腰。\u003cbr/\u003e\u003cbr/\u003e     二十四桥春独艳，何人不觅郑妖娆。\u003cbr/\u003e\u003cbr/\u003e     玉姬笑曰：“妾愧无羞花之貌，有辱君白雪之章。愿以红绡什袭，永作箧中珍玩也。”\u003cbr/\u003e\u003cbr/\u003e     百谷曰：“子尝为白门客，获交于马湘兰，其才足以及子，其貌平平，远出子下。夫以稀世之容，年才二八，宜于此时；觅一有情郎，以为归足之地。岂可留连旦暮，作风中柳絮乎！”","cnt":0,"sort":6640045,"author":"雪樵主人","prev":"6640044.html","next":"6640046.html","book_title":"中国十大禁毁小说文库","updateTimeFmt":"2024-03-28 17:25:53","category":"都市小说"}