{"id":0,"code":"6640042.html","title":"第100章 美人书(7)","latest_chapter_name":"正文 第225章 锦绣衣(9)","xiao_shuo_code":"9275","content":"\u003cbr/\u003e\u003cbr/\u003e    嗟乎！千百载而下，未闻有以文君玷及相如者，风流艳事，传之何伤！然则云卿虽不幸而泯没，今得秋涛子津津称述，列之美人传中，使天下有心人另具识赏，必当与文君、红拂并垂不朽，亦不可谓非幸也。\u003cbr/\u003e\u003cbr/\u003e     烟水散人曰：世之论者，咸以文君、红拂并论，而不知为文君易，为红拂难。当夫卫公被褐晋谒，立辩阶前，杨素踞坐胡床，曾不以礼延纳。孰与相如之衣服丽都，琴声清婉，而邑令且为致敬乎！自非另具只眼，识鉴英雄本色，孰肯奔而从之，此红拂之所以难于卓氏也。\u003cbr/\u003e\u003cbr/\u003e     乃论者又谓钱塘卢氏，足与二美颉颃。予则谓云卿之奔月嵋，其敏识异见，较之文君、红拂，更有难者焉。其事详载传中，有心人当不以予言为谬，不复具论。\u003cbr/\u003e\u003cbr/\u003e     但在风流之士，则羡其事而幸其奔；其为学究之见，则丑鄙而不欲置之唇吻。夫以行权私匹，固难与道学言。即歆慕之者，亦不过重其情而已矣，而不知其奔也，以才识而佐其情也。\u003cbr/\u003e\u003cbr/\u003e     呜呼！抱衾私逸，逾墙相从，世之溺于情者，不可胜数，莫不被辱公庭，遗臭乡时，亦安在其以情乎！夫唯有云卿之才之识，而后可以奔，而后足以垂艳千古。集卢云卿为第七。\u003cbr/\u003e\u003cbr/\u003e     卢云卿者，临安卢讷斋之女也。其母梦吞赤云而孕，故以梦云为讳，而字曰云卿。年将及笄，娇艳绝世，性极嗜诗，尤精音律，尝从王子旷学琴。\u003cbr/\u003e\u003cbr/\u003e     子旷者，王促襄之妻，双目俱瞽，其琴最得稽中散之遗响，为当世第一名手。\u003cbr/\u003e\u003cbr/\u003e     云卿学甫半载，尽得其奥。便能自谱新声，其名品甚异，有《双雁飞》、《红窗静》数曲，宫商稳叶，词意清妍。每一操弄，其声杳渺凄婉，真有太古遗音。\u003cbr/\u003e\u003cbr/\u003e     子旷尝叹曰：“既敏且慧，技已入神。子乃仙台谪下，岂复人间所有。夫琴而入神，至矣！虽有伯牙，蔑以加矣！”\u003cbr/\u003e\u003cbr/\u003e     时有金陵女子唤谢湘兰者，寓招庆寺外，能以悬笔请仙，往往神异。云卿乃令人延请至室，焚香暗祝。须臾，其笔疾书云：“子所问者，乃终身事也。”云卿竦然称异。俄又笔动如飞，写出一词曰：\u003cbr/\u003e\u003cbr/\u003e     可知是暂离瑶岛，可知是梨花梦杳，可知是一片巫云袅袅。可知是玉容儿人间绝少。可知是曲乍弹，鹍弦断了。可知是月傍琴台悄悄行，可知是鸳鸯偷续姻缘好。\u003cbr/\u003e\u003cbr/\u003e     云卿看毕，怫然不悦曰：“某虽女子，秉志清贞。大仙乃凌虚绝俗之俦，何所言皆风流淫艳之事？得非谓某心犹未虔，故而风谑？然特斋戒而后敢请，意非不诚也。未知大仙姓讳，愿得闻之。”\u003cbr/\u003e\u003cbr/\u003e     俄而又见书下六字云：“予乃鱼玄机也。”云卿笑曰：“我以为真有仙驭下临，岂知尔是‘易求无价宝，难得有心郎’之痴女冠也。夫既离垢归冥，何犹未离色相。”言未既，又见书成一律云：\u003cbr/\u003e\u003cbr/\u003e     儿女情多未可嗔，坐谈岂比事临身。\u003cbr/\u003e\u003cbr/\u003e     春风会把痴根种，花月难将绮思驯。\u003cbr/\u003e\u003cbr/\u003e     偶寓人间皆幻态，能游世外即仙真。\u003cbr/\u003e\u003cbr/\u003e     何须笑我当年事，看汝琴台逐后尘。\u003cbr/\u003e\u003cbr/\u003e     写讫复书一“完”字而去。云卿叹息曰：“谁言果有仙降，以我观之，都是胡诌鬼浑，哄人之法耳！安有淫秽如玄机，而能为仙鬼之理。”\u003cbr/\u003e\u003cbr/\u003e     无何，有张氏子者，讳汝佳，年甫弱冠，颇有文誉，偶与讷斋宴会，讷斋爱其隽逸，遂以云卿许字焉。\u003cbr/\u003e\u003cbr/\u003e     明年春，云卿已年十七，姻期将迩，携琴坐于月下，向空私祷曰：“若与张郎偕老和洽，则琴声清朗，异于恒时；设有乖离，则琴弦中断。”遂凝神默虑，静思一曲。弹弄移时，将到商调入破，铿然一声，而第三弦已断为两截，遂怅然掷琴而起。\u003cbr/\u003e\u003cbr/\u003e     及于归之后，汝佳为人，虽极儒雅，但酒有刘伶癖，豪有剧孟风，好客又如孔北海，座友如云，酣歌卜夜。而闺帷情好，则澹如也。以是云卿怏怏不得志，尝作绝句二章云：\u003cbr/\u003e\u003cbr/\u003e     杨柳风多夜色凉，挑灯独坐更添香。\u003cbr/\u003e\u003cbr/\u003e     最怜月转西廊下，有客高歌曲未央。\u003cbr/\u003e\u003cbr/\u003e     其二\u003cbr/\u003e\u003cbr/\u003e     才看墙角柳垂丝，又是青钱叠满池。\u003cbr/\u003e\u003cbr/\u003e     春色去来多少恨，画眉夫婿几曾知。\u003cbr/\u003e\u003cbr/\u003e     一日盛排筵席，遍延同社，俱是宦家贵裔，貂裘珠履，烂然满座。\u003cbr/\u003e\u003cbr/\u003e     云卿悄悄立于屏后窥之，诸婢历指座客，而语云卿曰：某某乃新举人，某某俱是某宦之子。及数至末座一少年，巾破折角，衣敝如鹑，不觉惊笑曰：“此乃穷乞儿，安得在席？”\u003cbr/\u003e\u003cbr/\u003e     云卿独叹曰：“尔辈毋得轻忽此人，试观其姿貌非常，丰神绝俗。异时贵显，恐非座中诸子所及，岂长于贫贱者乎！”\u003cbr/\u003e\u003cbr/\u003e     遂呼童而讯之，曰：“刘新，字月嵋，家极贫，乃钱塘县特拔之士。”云卿惊叹曰：“原来即是刘月嵋，向闻其名，今又获睹其貌，信佳士也。”\u003cbr/\u003e\u003cbr/\u003e     时新年才十九，贫而未娶，所居即在汝佳宅后里许，乃同庠友也。\u003cbr/\u003e\u003cbr/\u003e     汝佳嗜酒日甚，云卿每每谏曰：“酒乃狂药，过饮必致成疾。子方壮年，正宜努力功名，何乃以沉湎为乐，甘于自弃乎！”\u003cbr/\u003e\u003cbr/\u003e     汝佳笑曰：“一壶自随，刘伶也；举杯邀月，太白也。吾将践二子之迹，而老于醉乡矣！且吾之嗜酒，亦犹卿之嗜琴，各从所好，何相阻耶！”\u003cbr/\u003e\u003cbr/\u003e     时有李君来者，亦豪于酒，一石不醉，与汝佳为酒友，每日纵饮，必至酩酊而后已。而汝佳果以此获疾，日渐尪羸，其酒渐至顷刻不可缺。\u003cbr/\u003e\u003cbr/\u003e     一夕吐血数升而死，年才二十三。云卿抚棺而泣曰：“曩时鼓琴自卜，而断第三弦，吾以为不祥，岂知夫妻果止于三载乎！哀哉！夫子不纳我言，而竟以贪饮夭折，祸实自贻。”乃作二绝以挽之曰：\u003cbr/\u003e\u003cbr/\u003e     烟花三载负春风，终日醺醺似梦中。\u003cbr/\u003e\u003cbr/\u003e     只恐夜台浑未醒，却叫哀鸟唤晴空。\u003cbr/\u003e\u003cbr/\u003e     其二\u003cbr/\u003e\u003cbr/\u003e     文章枉得一时名，明镜哪知忽地分。\u003cbr/\u003e\u003cbr/\u003e     君不自珍天岂惜，可怜鸳冢独招魂。\u003cbr/\u003e\u003cbr/\u003e     自冬间殡厝于祖茔之侧，忽尔又届清明。其墓背山面湖，靠近岳庙。张翁即于节前，整备纸钱、酒榼，带领云卿姑媳并僮婢数人，上坟祭扫。云卿遍身缟素，愈觉芳妍。滴酒长号，泪下潸潸如雨。及祭扫已毕，即于墓前芳草之上，布席团坐而饮。\u003cbr/\u003e\u003cbr/\u003e     于时正值二月中旬，艳桃嫩柳，掩映湖山。杭人以扫墓而游于湖上者，纷纷如蚁。忽有一生，自墓侧经过，远远觑见云卿，潜身偷视。婢有芳苹者，指谓云卿曰：“娘亦认得此生否？即曩夜席上之刘月嵋也。”云卿低低笑曰：“面貌虽似，怎知果是那生。”\u003cbr/\u003e\u003cbr/\u003e     刘月嵋亦素慕云卿之美，而以张翁在座，惟恐望见不雅，遂由岳墓而去。\u003cbr/\u003e\u003cbr/\u003e     既而云卿肩舆，亦从孤山转至断桥。在桥畔柳荫之下，刚值月嵋步至，打个照面。云卿急以罗扇半遮，月嵋闪避堤边，佯作看花，而徐吟《蔓草》之章曰：\u003cbr/\u003e\u003cbr/\u003e     有美一人，清扬婉兮，邂逅相遇，适我愿兮。\u003cbr/\u003e\u003cbr/\u003e     歌之数四，遂缓缓尾在云卿舆后。将抵钱塘门，忽见一婢，迟后数步，以白汗巾一幅，掷于月嵋足边。\u003cbr/\u003e\u003cbr/\u003e     月嵋欣然拾置袖内，遂自间道趋归。出而视之，芳香袭人，中绾一结。解结看时，内裹发三茎、珠五粒、钱一枚。绸绎至晚，而莫测其故。将至夜分，犹徘徊于步檐。\u003cbr/\u003e\u003cbr/\u003e     有一老苍头，唤为丘润三者，双目虽瞽，而性极聪敏。闻嵋踌躇咄咄之声，遂问曰：“郎君有何心事不决，何不问于老奴？”\u003cbr/\u003e\u003cbr/\u003e     月嵋叹息曰：“此事恐非汝能解测。”曰：“郎第言之。”月嵋遂以实告，润三抵掌而笑曰：“郎君枉读书了。如此极明极易之谜，为何解喻不出！夫发三茎而珠五粒者，三五十五，珠乃月圆之象，是约郎在十五夜相会。又以钱一枚者，欲郎在前门等候耳。”月嵋惊悟，点首曰：“是矣！是矣！”\u003cbr/\u003e\u003cbr/\u003e     原来次日即为望夕。当夜淡云笼汉，星月微明。月嵋悄然步出前街，向扉而徒倚久之。俄闻门内有咳嗽声，月嵋亦微微咳嗽。须臾门启，云卿在前，一婢背负包裹，随后而出，即芳苹也。\u003cbr/\u003e\u003cbr/\u003e     月嵋且惊且喜，急挽云卿之袂而至其居，掩扉低语曰：“蒙卿不以鄙人寒陋，而肯相随，感且不朽。但虞事泄而被辱，某固甘忍，其如芳卿何？”\u003cbr/\u003e\u003cbr/\u003e     云卿曰：“君且无恐，妾已虑之审矣。妾事舅姑，颇能孝敬。而张翁为人，仁慈宽厚，矧与君累世通家也，即使事泄，必不忍显暴而构鼠牙。若在予父，爱妾尤甚。君但于湖上觅一戚属，暂时避迹，以觇其动静何如，然后妾自另为之计，必不贻害于郎也。”\u003cbr/\u003e\u003cbr/\u003e     月嵋喜甚，亦无暇细语，即时解带下帷，曲尽其缱绻之意焉。\u003cbr/\u003e\u003cbr/\u003e     有顷鸡鸣，揽衣而起，遂自涌金门至湖，潜避于嵋之舅氏崔风家。\u003cbr/\u003e\u003cbr/\u003e     是日将晓，张翁犹在酣寝，婢女惊报其故，翁喟然曰：“是予之过也，若为早嫁，安有此事。”即遣人密报讷斋。\u003cbr/\u003e\u003cbr/\u003e     讷斋方食早膳，不觉惊愧失箸，奔驰告翁曰：“弱息有此丑行，辱及尔我，罪不容诛。窃料其去，踪迹不远，兄宜立刻遣人四处缉访，擒控置法。毋使为门户羞，弟实快甚。”\u003cbr/\u003e\u003cbr/\u003e     翁摇首曰：“不可，夫以令爱之敏慧，岂不知淫奔为非。其如青年守寡，实是难事，此系弟不能早为出嫁之过，于彼何尤。所虑者，惟恐失身于匪类耳！设或得其所从，亦免尔我心上一事。岂不闻文君之奔相如乎，未闻后世有讥及王孙者。兄何所见之浅耶！”讷斋默然不语，遂起身作别而去。\u003cbr/\u003e\u003cbr/\u003e     月嵋、云卿既避居湖上，日令崔凤入城，密询消息。数日之后，寂无动静，遂得安心出游。于时正值暮春天气，花柳争妍。自晨至夕，画艇兰桡，满湖歌吹相接，云卿尝赋诗一律云：\u003cbr/\u003e\u003cbr/\u003e     春日偏宜西子湖，晓风处处唤提壶。\u003cbr/\u003e\u003cbr/\u003e     漫芳杜甫寻诗句，堪倩王维入画图。\u003cbr/\u003e\u003cbr/\u003e     烟霭遥连山外寺，笙歌时闹水边凫。\u003cbr/\u003e\u003cbr/\u003e     一樽欲贳看花醉，笑拔金钗付酒垆。\u003cbr/\u003e\u003cbr/\u003e     月嵋亦依韵和吟云：\u003cbr/\u003e\u003cbr/\u003e     六桥烟柳映西湖，画舫争看载玉壶。\u003cbr/\u003e\u003cbr/\u003e     流水似鸣高氏筑，层峦如展米家图。\u003cbr/\u003e\u003cbr/\u003e     于今几日寻芳草，只合双栖伴野凫。\u003cbr/\u003e\u003cbr/\u003e     若仿文君沽酒肆，依堪涤器子当垆。\u003cbr/\u003e\u003cbr/\u003e     自留湖上，又将旬日，度已无事，遂返故居。云卿曰：“妾虽不及文君，子真今日之相如也。故妾所以从君者，岂不闻相如以《凌云赋》授知武帝，适因邛笮之君长，请为内臣，乃拜相如为中郎将。驰传至蜀，太守以下郊迎，县令负弩矢先驱，蜀人至今以为宠。今子果能努力功名，得如相如之荣显，使妾附名不朽，庶不负曩夜相随之意，而亦足以蔽护私愆矣！”月嵋笑曰：“侬虽不才，青云事业，诚易于拾芥耳。”\u003cbr/\u003e\u003cbr/\u003e     其后张翁侦知归刘，欣然喜曰：“此儿异日必贵，诚得其所从矣。”乃以当日嫁奁及钱米布帛之物，遣人送与云卿。\u003cbr/\u003e\u003cbr/\u003e     云卿感愧泣下，遂同月嵋悄悄过谢，认翁为父，自此往来不绝。讷斋亦遣人以寸楮备责云卿云：\u003cbr/\u003e\u003cbr/\u003e     逾墙穴隙，父母增羞；待月临风，国人所贱。不谓汝素娴仪则，而遂有莺卓之事也。汝若不死，予何以见人！\u003cbr/\u003e\u003cbr/\u003e     云卿看毕，即为书以答之曰：\u003cbr/\u003e\u003cbr/\u003e     儿自幼识涛书之训，讵不知私奔为丑事。然守寡终身者，礼也；怜才私偶者，权也。人非寸：块，孰能无情。唯以一时之误，遂罹莫大之罪。幸唯阿翁怜而察之，意者亦欲如王孙之赦文君耳！设或阿父必欲见死，儿安敢不死。只在早暮，即拟归死阿翁旁，儿之愿也。父子天性，阿翁乎，何独忍于儿！\u003cbr/\u003e\u003cbr/\u003e     书去，拟欲与月嵋偕往。月嵋踌躇，若有难色。云卿笑曰：“妾父亦愿仆人也，若见尔我，决无他语。”\u003cbr/\u003e\u003cbr/\u003e     遂择期往见讷斋。初时果盛怒不出，及云卿悲啼宛转，跪于膝前，讷斋便亦唏嘘泪下，而欢爱如初。\u003cbr/\u003e\u003cbr/\u003e     是年秋试，刘获中式，至冬将上公车，云卿勉之曰：“愿子勿以一第为足。此行更须努力，早赐捷音，以慰倚闾之望，子其勉之。”临行，又赠一章曰：\u003cbr/\u003e\u003cbr/\u003e     为献凌云赴玉京，春风拂路马蹄轻。\u003cbr/\u003e\u003cbr/\u003e     长安莫道花如绮，知是琼林第一名。\u003cbr/\u003e\u003cbr/\u003e     明春试后，月嵋甚觉文字得意。及揭晓，果成进士，乃寄书归报曰：\u003cbr/\u003e\u003cbr/\u003e     忆自去冬别卿，挂帆甫抵无锡，即遇六花飞坠。斯时也，睹江干之过雁，闻笛里之梅花，萧萧孤旅，能不黯然魂销者哉！及入春三日，始达都门。因辱曩谕云云，敢不埋头苦志，以期一捷。何幸点头撮合，遂获滥竽春宫。虽不能如茂陵生，乘传归蜀，使邑令负弩先驱，以为乡邦拭目；而卸荷换绿，锦里荣旋，亦不负卿曩昔眷爱之情矣。更俟廷对策后，即整归鞭。家事烦卿料理，并祈加飧保爱，自珍如玉，此则鄙人之深幸也。书不尽言，唯卿崇炤。不一。\u003cbr/\u003e\u003cbr/\u003e     云卿见书，微微含笑，其缄报之词，亦备载于左：\u003cbr/\u003e\u003cbr/\u003e     记得去年君别时，朔风凛冽，冰雪载途。妾心耿耿，无时不神驰于左右也。自入春以来，翘首捷音，每日凝妆上楼，遥望陌头柳色。讵幸青鸟忽至，获见双鱼。情词娓娓，旷若面晤。曩妾赠言，琼林第一名之句，洵不诬矣。缅想马疾春风，莺闻御苑，身荣名贵，又奚羡于相如哉。家事妾能料理，无烦挂念。所恐凤城胜地，有女如云，慎勿轻践绮陌，而使妾有白头之叹也。廷试更祈高跻，即望早整归鞭。妾唯办妆倚门，伫听马嘶声耳。但不知今夜，醉眠何处楼？念切，念切。\u003cbr/\u003e\u003cbr/\u003e     及殿试后，列在三甲，选授四川司李。至七月尽，始获荣旋。抵家之日，馈贺填门，一时赫奕无比。有知其事者，莫不交口赞誉。以为云卿独具慧眼，可并卓氏，又咸推重张翁之厚德云。\u003cbr/\u003e\u003cbr/\u003e     俄而届冬，携领云卿，并延张翁夫妇一同之任，舟次姑苏，月嵋曰：“此去川中，四千余里，未知一路安否何如。闻说此间有一金陵女子，唤谢湘兰者，能以符咒请仙，凡有祈祷，靡不应验如响，意欲延至一问，贤卿以为可否？”\u003cbr/\u003e\u003cbr/\u003e     云卿忽省着曩年之事，便笑曰：“请仙乃方士诱人之法，诚不足信。若在湘兰，果然灵验不谬。”月嵋诘问云：“卿何自而知之？”\u003cbr/\u003e\u003cbr/\u003e     云卿曰：“昔年湘兰至杭，妾曾延请，以下终身。讵料所请非仙，乃唐时女冠鱼玄机也。蒙降笔一词，妾嗤其妄。岂知后来，句句灵验，以是知其不谬也。”\u003cbr/\u003e\u003cbr/\u003e     乃令人入城邀请，直至午后而至，焚香祷毕，只见写出四句云：\u003cbr/\u003e\u003cbr/\u003e     一代伟人，何问凶吉。\u003cbr/\u003e\u003cbr/\u003e     遇崖则迁，遇山则息。\u003cbr/\u003e\u003cbr/\u003e     月嵋曰：“感蒙大仙指谕，更乞留下姓氏。”遂见又书八句云：\u003cbr/\u003e\u003cbr/\u003e     浪迹江湖数百年，可知非鬼亦非仙。\u003cbr/\u003e\u003cbr/\u003e     逍遥不出清虚境，来往唯游自在天。\u003cbr/\u003e\u003cbr/\u003e     昔日琴台言岂谬，今朝云驾更相牵。\u003cbr/\u003e\u003cbr/\u003e     知君自是良家子，何事无媒过别船。\u003cbr/\u003e\u003cbr/\u003e     末又书云“予即痴女冠鱼玄机也。”云卿默然有羞愧之意。\u003cbr/\u003e\u003cbr/\u003e     其后月嵋以黄玉崖之荐，超迁御史，历官至山东左布政而归。所谓“遇崖则迁，遇山则息”，一一俱验。噫！湘兰之术，亦异矣哉！\u003cbr/\u003e\u003cbr/\u003e     卷八\u003cbr/\u003e\u003cbr/\u003e     郝湘娥\u003cbr/\u003e\u003cbr/\u003e     引\u003cbr/\u003e\u003cbr/\u003e     烟水散人曰：昔石季伦尝以沉香为末，铺于床榻，令爱姬践之而无迹，则以珍珠赐之。故婢妾中互相语曰：“尔非细骨轻躯，哪得珍珠百粒。”其后获一睘风于胡中，身轻飞燕，绰约如仙，真能践于香末之上而无迹者，故季伦特加钟爱，异于诸妾。\u003cbr/\u003e\u003cbr/\u003e     然予读其传而犹疑之，夫娇歌艳舞，唯闻越国佳人；杏脸蛾眉，只有东方独立。岂于胡地而得绝色，有如睘风者！或曰：“胡壤近燕，从来燕赵多丽人，子独未之闻耶？”\u003cbr/\u003e\u003cbr/\u003e     至丙申岁，余于金阊旅次，有燕客为予言保定郝湘娥事甚悉，不觉为之击节叹慕。夫保定属燕，而湘娥之美，当世罕匹，则燕赵间洵多丽人也。\u003cbr/\u003e\u003cbr/\u003e     嗟乎！予生于吴，长于吴，足迹不越于吴，则北地虽有姝丽，亦安得而见之，又安得而闻之。于是知睘风为胡女不谬，而自笑其曩言之陋也。但欲为湘娥立传，以附女史之末，而以碌碌器尘，至今三载，徒盘结于胸，未能点次其事。\u003cbr/\u003e\u003cbr/\u003e     及予为美人书，欲足十二媛之数，而缺其一，始慨然而叹曰：“若郝湘娥者，不可谓之美人乎哉！其纤肌嫩质，则白家之小蛮也；以死殉节，则季伦之绿珠也。而况加以性资敏巧，诗句清新，虽求之古来名媛，亦不可多见，乌得以婢妾之微而弃其贞烈之行耶！则予所取重，又不徒以其艳丽而已。世之君子，毋踵余之陋，而疑北地必无美如睘风也。集郝湘娥为第八。\u003cbr/\u003e\u003cbr/\u003e     保定府有巨族窦眉生者，豪富甲于一郡，其子曰鸿，年甫十七。女名珍姑，少鸿三岁。鸿自幼负侠任气，好驰马，嗜音乐，志慕请缨，不屑为章句儒。珍姑性虽颖敏，而躯极修伟，貌颇不扬。窦翁尝延其舅氏陈甫教之学书，又倩女师张姥指习刺绣。\u003cbr/\u003e\u003cbr/\u003e     忽一日，有媒妇沈氏者，携一幼女来鬻。讯其姓氏，曰郝姓湘娥，年才十一，修眉秀发，容色丽娟，翁乃厚其价以婢之。盖因翁家故多婢媵，而皆粗陋庸劣，故翁绝喜湘娥，即令为珍姑伴读。\u003cbr/\u003e\u003cbr/\u003e     湘娥貌既楚楚，性复敏绝。及年十六，能诗能弈，又善绘花草人物。珍姑尝读诗，至朱静庵《咏虞美人》，草一绝云：\u003cbr/\u003e\u003cbr/\u003e     力尽重瞳霸气消，楚歌声里恨迢迢。\u003cbr/\u003e\u003cbr/\u003e     贞魂化作原头草，不逐东风人汉郊。\u003cbr/\u003e\u003cbr/\u003e     又黄媛介亦有一章曰：\u003cbr/\u003e\u003cbr/\u003e     深惭长剑事无成，恨托东风寄此生。\u003cbr/\u003e\u003cbr/\u003e     昔日美人今日草，销魂犹唤旧时名。\u003cbr/\u003e\u003cbr/\u003e     珍姑笑谓湘娥曰：“汝尝自负能诗，何不亦咏一绝，以与二美争雄？”湘娥不假思索，应声吟曰：","cnt":0,"sort":6640042,"author":"雪樵主人","prev":"6640041.html","next":"6640043.html","book_title":"中国十大禁毁小说文库","updateTimeFmt":"2024-03-28 17:25:53","category":"都市小说"}