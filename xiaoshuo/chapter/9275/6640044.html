{"id":0,"code":"6640044.html","title":"第102章 美人书(9)","latest_chapter_name":"正文 第225章 锦绣衣(9)","xiao_shuo_code":"9275","content":"\u003cbr/\u003e\u003cbr/\u003e    予从堂兄虎茵，以建宁刺史任满而归。赠予以白鸟一对，出自岭南，皎素如雪，宿必交颈，予甚爱之，而呼以雪儿。花边月底，亦予闲中一雅伴也。漫缀俚言四首，非谓文墨，聊以志其堪爱之意焉。\u003cbr/\u003e\u003cbr/\u003e     其一\u003cbr/\u003e\u003cbr/\u003e     禽谱无情不为传，一双忽向画栏翩。\u003cbr/\u003e\u003cbr/\u003e     娇音只合临窗唤，素影偏宜伴月眠。\u003cbr/\u003e\u003cbr/\u003e     岭外蛮花应怨别，吴中绣羽莫争妍。\u003cbr/\u003e\u003cbr/\u003e     性驯最解红闺意，鼓翼迎人似乞怜。\u003cbr/\u003e\u003cbr/\u003e     其二\u003cbr/\u003e\u003cbr/\u003e     猜作鸳鸯色又非，徘徊双影却依依。\u003cbr/\u003e\u003cbr/\u003e     绕帘疑是梨花褪，舞月难分皓魄辉。\u003cbr/\u003e\u003cbr/\u003e     似忆故乡频对语，为怜弱羽只同飞。\u003cbr/\u003e\u003cbr/\u003e     荔枝香冷丛兰远，惆怅春风梦不归。\u003cbr/\u003e\u003cbr/\u003e     其三\u003cbr/\u003e\u003cbr/\u003e     羽衣如雪惜无名，幸到吴中锦绣城。\u003cbr/\u003e\u003cbr/\u003e     紫燕莫叫嗔比翼，黄鹂岂许妒和鸣。\u003cbr/\u003e\u003cbr/\u003e     难从云母屏前索，合入鸳鸯谱上争。\u003cbr/\u003e\u003cbr/\u003e     描向红缣重搁笔，徊翔岂尽态轻盈。\u003cbr/\u003e\u003cbr/\u003e     其四\u003cbr/\u003e\u003cbr/\u003e     交颈情深只自知，凌风轻唤并差池。\u003cbr/\u003e\u003cbr/\u003e     为夸玉影宜清洁，岂逐文鸳斗陆离。\u003cbr/\u003e\u003cbr/\u003e     香魄似从庾岭化，云容添助绣闺奇。\u003cbr/\u003e\u003cbr/\u003e     殷勤倩作闲中伴，应赐佳名唤雪儿。\u003cbr/\u003e\u003cbr/\u003e     颖生亦拟赋诗，及见琰作，叹息曰：“好句被卿说尽矣。”\u003cbr/\u003e\u003cbr/\u003e     琰尝晓妆初毕，思得名花插缀。忽见颖生手擎海棠一枝，含笑而来，即为琰簪在鬓旁曰：“侬爱卿，所以知卿所爱，然不过以此点缀绿云。海棠虽艳，岂能解语？而伯虎乃谓‘不如花窈窕’，诚谬谈也。”\u003cbr/\u003e\u003cbr/\u003e     琰笑曰：“珍赠已出至情，谬誉岂能无愧。第有此名花而无佳句，君若赐以珠玉，妾当图报琼瑶。”颖生立赋一绝云：\u003cbr/\u003e\u003cbr/\u003e     压倒群葩迥出尘，檀心红影露芳春。\u003cbr/\u003e\u003cbr/\u003e     只须一笑能倾国，岂羡昭阳殿里人。\u003cbr/\u003e\u003cbr/\u003e     琰复笑曰：“妾实薄柳陋质，岂敢妄拟名葩。讽君佳咏，唯有感愧而已。”\u003cbr/\u003e\u003cbr/\u003e     又一日，有以鹤馈颖生者，属琰赋之，琰乃吟曰：\u003cbr/\u003e\u003cbr/\u003e     试舞消闲梦，长鸣惜羽衣。\u003cbr/\u003e\u003cbr/\u003e     暂为池畔物，终向九霄飞。\u003cbr/\u003e\u003cbr/\u003e     颖生亦大笑曰：“卿岂为海棠代赠耶！”\u003cbr/\u003e\u003cbr/\u003e     琰极好诗，每得一题，虽凝思竟日不倦，必至工丽而后已。颖生敏于作文，而诗颇平淡。故每有所作，属琰裁削。\u003cbr/\u003e\u003cbr/\u003e     因以琰性爱花，即于宅后开筑小圃，到处访寻名种，不惜重价购求。而春风桃杏，秋日芙蓉，艳绯娇白，相继不绝。\u003cbr/\u003e\u003cbr/\u003e     琰若稍有闷色，颖生多方解慰，以博其欢。颖生每于夜静读书，琰必亲自在旁，焚香煎茗，虽极冱寒，相候同睡。所以芙蓉帐内，每多调笑之娱；而玉镜台前，曾无反目之怨。\u003cbr/\u003e\u003cbr/\u003e     其年秋试赴省，偶值居亭沈氏，有女碧桃，艳丽能文，笄年未嫁，颖生乃以六十金聘娶为妾。既而下第将归，惟恐到家，琰或妒忌不容，心下反觉踌躇自悔，乃遣人先以诗寄琰曰：\u003cbr/\u003e\u003cbr/\u003e     空将裘马逐轻尘，仍作金陵下第人。\u003cbr/\u003e\u003cbr/\u003e     误入桃源今已悔，归心唯忆故园春。\u003cbr/\u003e\u003cbr/\u003e     琰得诗笑曰：“细观诗意，薄幸郎已娶妾矣。唯虑不容，故先以诗探我，我自佯作妒意以戏之。”即日遣人亦报以一绝云：\u003cbr/\u003e\u003cbr/\u003e     点额归来无限羞，还将闲绪觅风流。\u003cbr/\u003e\u003cbr/\u003e     妾今无面重相见，不若金陵且暂留。\u003cbr/\u003e\u003cbr/\u003e     颖生看毕，面有忧色。碧桃揣知其意，乃谓颖生曰：“妾观君自数日以来，时刻咨嗟，忧现于容，岂谓功名未遂，抑别有他故耶！”颖生遂以实告。\u003cbr/\u003e\u003cbr/\u003e     碧桃曰：“君且勿为迢虑，妾到家自能婉转侍奉，娘或妒嫉，亦何难曲意下之。”颖生喜曰：“卿能如此，我复何忧。”\u003cbr/\u003e\u003cbr/\u003e     无何抵苏，颖生先入门，琰笑迎曰：“人言君在白下，已赘入丽人家，何不在彼同欢，而亦归耶？”颖生曰：“偶为媒氏所误，心殊怅悔，唯望贤卿有以恕之耳。”是夕，琰先进房，疾呼侍女扃扉。\u003cbr/\u003e\u003cbr/\u003e     而颖生、碧桃立于门外，候至更阑，始见一鬟启扉而出，手持笔砚，笑向生、桃曰：“娘特传命，欲令郎与新娘各赋一诗，若能中式，即许进房。”遂以题目分授曰：“郎是‘粉蝶偷花’，新娘是‘灞桥柳色’。”于是生先桃继，各赋绝句一章曰：\u003cbr/\u003e\u003cbr/\u003e     上《粉蝶偷花》颖生\u003cbr/\u003e\u003cbr/\u003e     玉剪迎风舞影徐，为寻花信日遽遽。\u003cbr/\u003e\u003cbr/\u003e     小桃纵有娇红色，一采芳兰笑不如。\u003cbr/\u003e\u003cbr/\u003e     上《灞桥柳色》碧桃\u003cbr/\u003e\u003cbr/\u003e     销魂总赠别离悲，移到江南为阿谁。\u003cbr/\u003e\u003cbr/\u003e     若得东风抬举力，抽丝永拟挂恩晖。\u003cbr/\u003e\u003cbr/\u003e     小鬟将诗进房，琰朗咏一过，欣然笑曰：“诗意妙绝，尚可恕也。”疾呼启户，亲自秉烛而迎。\u003cbr/\u003e\u003cbr/\u003e     颖生跨进门垠，不觉双膝跪下。而碧桃亦跪于足后，琰双手扶起曰：“聊相戏耳，何作此态，况以闺中寂寞，得一雅伴相与，嘲风弄月，足为以娱，予岂妒妇哉！顷已命婢暖酒作贺，无相疑也。”遂斟酒劝进数爵，琰复笑曰：“试看三星在隅，铜壶中漏声将半矣！速整鸳被，毋虚良夜。”\u003cbr/\u003e\u003cbr/\u003e     颖生坚执不从，琰复低声笑曰：“旧人岂比新欢，子何谬逊。”生亦低低答曰：“新娶不如远归，是以不胜恋恋耳。”遂同琰榻，而绸缪彻曙，绝无醋意。\u003cbr/\u003e\u003cbr/\u003e     琰有表妹张氏、郑氏者，性俱妒悍。尝以吉席会饮，张氏密谓琰曰：“姊与苏郎结缡未几，何乃绝无主意，即许娶妾。殊不知娶妾之后，其害有不可胜言者。盖男子之心，恒慕新而厌旧。彼即容色不如我，犹有可虞。而况我长彼少，既膺新进之宠，复挟窈窕之姿，是我之恩日疏，而彼之恩日密矣！矧我以一人耳目，岂能时刻防闲，在彼两意相投，何难欺弄。必致偷欢月下，调笑风前，是我之情日去，而彼之情日专矣！甚且彼或生子，必倚胤嗣以为重，而饮食之美与我相若也，衣服之丽与我相敌也。我负虚名，彼专恩好。是我之爱日衰，而彼之爱日笃矣！姊之聪明远胜于我，何乃计不出此，若不早图，噬脐何及！”\u003cbr/\u003e\u003cbr/\u003e     琰笑谢曰：“谨谢妹，姊与苏郎，恩爱至深。虽置一妾，决不负我。”\u003cbr/\u003e\u003cbr/\u003e     张氏喟然曰：“有是哉，姊之不智也。夫以夫妇之情，其始谁无恩爱。至以婢妾谗间，而反目于室者，比比然矣。姊乃恃此而不恐，设或相负，将若之何？”\u003cbr/\u003e\u003cbr/\u003e     郑氏亦说琰曰：“吾闻貌言华也，正言实也，甘言疾也，苦言药也。今张妹以正言进姊，姊之药也。若不早虑，必有后忧。独不诵‘宠移新爱夺，泪落故情留’之句乎？”\u003cbr/\u003e\u003cbr/\u003e     戚属中有沈媛者，亦从容讽琰曰：“非是妾辈，乐居嫉妒之名。而防微杜渐，决宜预计。盖希宠进谗，巧妇之舌；因新疏旧，男子之心。故往往恩深于未娶妾之先，而情乖于既娶妾之后。其始也，虽极抗拒不容，订誓款款，尚难保其情无变更，至老不娶。及至娶矣，虽极严声厉色，防范甚密，犹未免有宠夺恩移之虑。故饮食不容共桌，同寝不许竟夕。任爱婢以为心腹，谨门户以绝暗偷。夫岂乐于用心哉，特防患于未然耳！今吾姨乃待以姊妹之情，任其专房之宠，是何异太阿倒授，而绿衣黄里之咏，必难免矣！然不唯是也，甫至金陵即置一妾，将来再往应试，保不致继碧桃而更娶者乎！此卓文君之白头咏，不得不作；而苏若兰之回文锦，不得不织也。辱居至爱，辄敢正言，唯姨念之。”\u003cbr/\u003e\u003cbr/\u003e     琰皆不听，乃反赵夫人之意，而戏作一词，以付碧桃曰：\u003cbr/\u003e\u003cbr/\u003e     莫要心怀嫉妒，妻与妾休分尔我。譬如一块泥，塑出人两个，哪里论情深情浅。总之不在尔，即在我。我若情浓尔亦欢。尔若恩深我岂醋。再将泥打碎，调和塑一个你，捏一个我，虽则别形躯，心肠总一副。郎索欢时，尔也可，我也可，我只带挈你，任你念着我。\u003cbr/\u003e\u003cbr/\u003e     恩爱和同，方是个不淫不妒的贤哲妇。\u003cbr/\u003e\u003cbr/\u003e     碧桃感叹不已，亦赋五言古体为谢曰：\u003cbr/\u003e\u003cbr/\u003e     梁燕欣有托，涸鳞羡在池。\u003cbr/\u003e\u003cbr/\u003e     美哉千尺松，女萝附其枝。\u003cbr/\u003e\u003cbr/\u003e     唯兹贤与德，允作闺媛师。\u003cbr/\u003e\u003cbr/\u003e     得托衾帐惠，只怜庸陋姿。\u003cbr/\u003e\u003cbr/\u003e     报德良有口，感恩心自知。\u003cbr/\u003e\u003cbr/\u003e     永宜福履绥，为歌樛木诗。\u003cbr/\u003e\u003cbr/\u003e     无何，颖生又当秋试，临行之日，琰赋诗为送曰：\u003cbr/\u003e\u003cbr/\u003e     秋风江上正槐黄，为唱骊歌一送郎。\u003cbr/\u003e\u003cbr/\u003e     云路已通鹏举翩，月轮有意桂输香。\u003cbr/\u003e\u003cbr/\u003e     才高自合朱衣点，名重应从紫禁扬。\u003cbr/\u003e\u003cbr/\u003e     今夜兰桡何处泊，莫将离别怨凄凉。\u003cbr/\u003e\u003cbr/\u003e     碧桃诗曰：\u003cbr/\u003e\u003cbr/\u003e     直上青云在此行，芙蓉夹岸晓江清。\u003cbr/\u003e\u003cbr/\u003e     风毛共羡承先泽，虎榜谁言属老成。\u003cbr/\u003e\u003cbr/\u003e     二水遥从帆影合，六街应骤马蹄轻。\u003cbr/\u003e\u003cbr/\u003e     须知温饱非君志，岂止文章重一生。\u003cbr/\u003e\u003cbr/\u003e     颖生临别，琰复握手叮咛曰：“君已三冬足用，奚患功名不遂。唯是桃叶之下，慎勿再致淹留。”\u003cbr/\u003e\u003cbr/\u003e     颖生笑曰：“一之为甚，其可再乎！但渠临蓐在迩，卿宜善视之。”遂于是早与社友黄洵，买舟偕往。及试后，仍又下第。\u003cbr/\u003e\u003cbr/\u003e     颖生自以久负盛名，而屡试坎坷，心殊怏怏，将欲束装。忽见苍头以琰手书带至，拆而视之，其书云：\u003cbr/\u003e\u003cbr/\u003e     一别兼旬，相思若岁，犹幸碧梧未老，红藕余香。虽则冷澹秋容，不废临风笑语。而婵娟三五，正子文战时也。想已藻夺烟云，词流三峡，锦标在望，鹗荐堪期。妾心缕缕，时逐梦中，绕遍凤凰山下月矣！兹于既望之夕，妹已获举一男。虽非天上麒麟，试啼已知英物，专使报喜，用慰幽怀。并候捷音，以舒遐瞩。\u003cbr/\u003e\u003cbr/\u003e     颖生看毕，抚髀而叹曰：“岂所谓下第一身轻，有子万事足耶！”即与黄洵相约同归。\u003cbr/\u003e\u003cbr/\u003e     自此颖生志益磊落，日与二姝分题课咏。凡遇牢骚不平之气，靡不托之于诗。\u003cbr/\u003e\u003cbr/\u003e     捻指间，其子已年六岁。即延黄洵为西席，名曰小眉。其年秋试，颖生复遭摈斥。及检落卷，头场、二场，具已批取中式，唯第三策中错写二字，不觉捧卷号泣，郁郁成病，至家三日而殂。琰与碧桃守丧成服，哀毁骨立，为辞以哭之曰：\u003cbr/\u003e\u003cbr/\u003e     嗟嗟夫子兮工文章，睥睨一世兮孰可方。\u003cbr/\u003e\u003cbr/\u003e     故为偃蹇兮志不就，岁在龙蛇兮竟夭亡！\u003cbr/\u003e\u003cbr/\u003e     寿不及回兮天茫茫，想音容兮空轩昂。\u003cbr/\u003e\u003cbr/\u003e     招尔魂兮奠一觞，猿啼鹤唳兮凄我肠。\u003cbr/\u003e\u003cbr/\u003e     魂归来兮何处？徒掩泪兮彷徨！\u003cbr/\u003e\u003cbr/\u003e     颖生殁时，年甫三十一岁，故云寿不及回。碧桃亦挽以绝句二章曰：\u003cbr/\u003e\u003cbr/\u003e     纵横诗酒十余年，文似相如气浩然。\u003cbr/\u003e\u003cbr/\u003e     未得成名身便死，令人不敢怨旻天。\u003cbr/\u003e\u003cbr/\u003e     其二\u003cbr/\u003e\u003cbr/\u003e     菊老桐枯值暮秋，人间夜室两悠悠。\u003cbr/\u003e\u003cbr/\u003e     最怜野鸟知人意，也向西风叫不休。\u003cbr/\u003e\u003cbr/\u003e     一夕疏雨敲窗，凄风剪竹，琰与碧桃挑灯对坐，含泣而言曰：“苏郎既殁，犹幸尔我相依。但守制存孤，我宜尽节，尔虽有子，岂可耽误青年！所虑尔去之后，使我益增凄楚矣！是以辗转思维，莫知为计。未卜子心，可能与我相依为命否？”\u003cbr/\u003e\u003cbr/\u003e     碧桃掩面唏嘘，垂泪而对曰：“妾虽侧室之微，颇知事夫之义。况蒙垂恩抬举，没齿难忘，而效节终身，妾之分也。若以郎死而弃孤再嫁，是乃禽兽不如，岂复有人心者乎！”琰拭泪而抚其背曰：“我固知汝无异心也。”\u003cbr/\u003e\u003cbr/\u003e     又一日，延僧超荐，启建水陆道场。将至亭午，琰与碧桃步出中堂礼佛，而为黄洵窃见。\u003cbr/\u003e\u003cbr/\u003e     洵乃短行少年也，向慕二姝之美。至是始获窥视，果是倾城绝色。惊喜欲狂，将谓寡居可以情诱。每遇婢妇，必为延伫，殷勤细问起居。婢妇怪而告琰，琰曰：“孤寡之家，嫌疑须避，今后汝等出入，切勿可再与交语也。”\u003cbr/\u003e\u003cbr/\u003e     又一夕，琰令小眉读书，小眉随口而诵曰：“两主独居，郁郁不乐。愿以所有，易其所无。”\u003cbr/\u003e\u003cbr/\u003e     琰惊问曰：“是谁教汝诵此数语？”曰：“先生口授也。”琰大怒曰：“我以苏郎同社至交，故尔留居西席。岂知轻薄无礼，狂妄若此。明日即须遣行，另图外傅。”\u003cbr/\u003e\u003cbr/\u003e     碧桃曰：“且姑含忍，以俟新岁，更延老成之士可也。”琰遂寝止。\u003cbr/\u003e\u003cbr/\u003e     碧桃尝为小眉制一团扇，属琰写画于上，琰乃仿云林笔意，写作片石孤松，并题五言绝句曰：\u003cbr/\u003e\u003cbr/\u003e     凌寒松不改，终古石难摇。\u003cbr/\u003e\u003cbr/\u003e     若识临毫意，清风扑面飘。\u003cbr/\u003e\u003cbr/\u003e     画旁犹空半截白面，黄洵思欲挑动二姝，乃戏题一绝云：\u003cbr/\u003e\u003cbr/\u003e     松色青青似翠裙，一拳美石更含情。\u003cbr/\u003e\u003cbr/\u003e     何缘得化为团扇，传人佳人手内擎。\u003cbr/\u003e\u003cbr/\u003e     后书有“情痴黄洵漫题”，写得字字苍劲，势欲凌霞。小眉喜极，即时持进以示二母。\u003cbr/\u003e\u003cbr/\u003e     琰不胜愤怒曰：“无耻狂生，辄敢以淫词相诱，岂谓我二人无玉洁冰清之操耶！”\u003cbr/\u003e\u003cbr/\u003e     遂将修金算足，当晚遣婢持告黄生曰：“家主母治家凛肃，乱言邪语，不入于耳。岂谓先生空事诗书，言非礼义，诚于孀居不便，请从此辞！”黄生洵自觉羞惭，遂携书笈怏怏而去。\u003cbr/\u003e\u003cbr/\u003e     嗟乎！琰之不妒，既已度越寻常。闺媛而凛矢幽洁，逐黄洵而不留，其贞白之操，又岂易觏者哉！\u003cbr/\u003e\u003cbr/\u003e     其后小眉年甫弱冠，即以文章显名于世，岂非琰之慈教所致！故至今苏人谈及贤德之妇，必曰王琰云。\u003cbr/\u003e\u003cbr/\u003e     卷十\u003cbr/\u003e\u003cbr/\u003e     谢彩\u003cbr/\u003e\u003cbr/\u003e     引\u003cbr/\u003e\u003cbr/\u003e     烟水散人曰：今之论美人者，但取其情之丽，事之艳而已。而不知欺花夺月之姿，自有遗世凌云之想。故瑶圃仙妃，偶染凡心而下谪；兰闺玉媛，必全净体以遐飞。在秦则有弄珠乘鸾，在汉则有云姬尸解，在唐则有萧玉梅之飞升、宋春英之却偶。传记所载，班班可考，其非谬诞可知也。\u003cbr/\u003e\u003cbr/\u003e     盖均为女子，而彼则咳唾珠玑，心肠锦绣，自非丹书案畔，吹落步虚之声，安得碧玉楼中，秀夺飞琼之貌。是以西施既倾吴国，而五湖一棹，竟飞云而逝，至今浣纱石上，响屟廊边，使人睹遗迹而恋恋也。\u003cbr/\u003e\u003cbr/\u003e     予又尝读长恨歌及陈鸿所作外史，杨玉环既罹马嵬之难，而上皇思之不置，而托术士，觅扣仙扃，亲谒玉妃于海山瑶阙，得钿合、金钗以为报。始知美人之生，必非凡质；而美人之去，仍返丹丘，非臆说也。\u003cbr/\u003e\u003cbr/\u003e     吾郡有谢五云者，秉姿灵秀，托想幽玄，遵有飧霞仙去之迹。惜乎未及百年，而世无知者；予虽闻其事，而未详端末；考之郡志，则郡志不载；讯诸故老，则故老失传。嗟乎，岂徒付之源水落花，雪鸿爪指而已耶！\u003cbr/\u003e\u003cbr/\u003e     忽有以残编求售者，予检阅其内，则有载及谢姬遗事，仅五叶，共得诗十有五章。予遂有所据，而为点次成传。\u003cbr/\u003e\u003cbr/\u003e     或曰：“仙史下谪，方为美人，信如子说矣！但既有仙都羽化之灵姿，何必谐风尘伉俪之俗偶！而谢姬所配丁生，不能如萧史共骑彩凤，则又何也？”予曰：“不然，天上既无不识字之神仙，人间安有不配偶之美女。而况身无灵骨，岂得高翔；夙业未完，必须偿满。此天台失路，刘晨赴七载之盟；蓝桥捣药，裴航得玉杵之合。子又何疑于五云耶？”集谢彩为第十。\u003cbr/\u003e\u003cbr/\u003e     谢彩者，字五云，秀州谢彬吾之女也。彬吾年四十而无子，乃与妻朱氏往祷于曹王庙。暮归，而朱氏梦一神人，授以白兔，柔洁如雪，兔旁渐有五色云起，冉冉四合，竟围绕于朱氏之怀，遂觉而有娠。及临产之夕，云霞拂户，香气氤氲，直至昧爽，方闻啼响。\u003cbr/\u003e\u003cbr/\u003e     无何，彩年十岁，教之书，即能书，教之弈，即善弈。随所指授，靡不工巧。\u003cbr/\u003e\u003cbr/\u003e     忽有化斋老妪，见而惊叹曰：“此子乃璇妃之第三女，何忽谪凡耶？”彩亦顾妪而笑。彬吾将欲延而问之，旋失老妪所在，因以问彩，彩曰：“此乃东海姚姥也。”\u003cbr/\u003e\u003cbr/\u003e     其后彩年十四，柔肌纤质，不胜绮罗，而妖冶之态，使见者惊讶失色，以为神人。\u003cbr/\u003e\u003cbr/\u003e     时有吕生者，父为显僚，佳公子也。闻彩之美，拟欲纳为继室。彬吾意将许之，而彩坚执不从。\u003cbr/\u003e\u003cbr/\u003e     朱氏力劝曰：“吕郎贵显，既已甲于一郡，矧又名士风流，不失为郗家书婿。汝乃执迷不允，何也？”\u003cbr/\u003e\u003cbr/\u003e     彩对曰：“儿虽女子，非贪赫赫之势，而深厌夫室家之情欲也。盖赤城霞起，原萦出俗之心；青鸟音来，即促凌虚之躅。而况斑衣缺舞，难以暌违；梅实未三，岂堪宜室。愿怜鄙志，请免慈怀。”\u003cbr/\u003e\u003cbr/\u003e     朱氏曰：“儿虽秉志幽芳，亦须体怜白发，从来无不嫁之女子，亦未闻凡质可以成仙。汝何习荒唐之谬说，而弃父母之恩命乎！”\u003cbr/\u003e\u003cbr/\u003e     彩曰：“儿蒙抚鞠，岂敢忘恩，但母亦未知几之素心也。儿盖从玉女弹力气礅、受八素诀。行将筑室空山，而以文杏为梁，云母为幄，规连珠树，矩泄瑶泉。然后取琼籍万卷，熏以龙脑，袭以法锦，碧珧截砚，琉璃贮匣，儿乃消遥徙倚于其间。则又抑掷云轮，手携霄辔，守胎灵而思录气，逐毛女而追飞猿。渴饮琼浆，饥餐硕果，鹤司丹灶，兔捣玄霜，不亦仙居之逸趣，物外之幽娱，又何羡乎人间夫妇之情乎！虽然宿缘未了，春债应偿，尚须迟之数载间也。虽欲曲从恩命，其如天曹姻薄，未曾注定何！”\u003cbr/\u003e\u003cbr/\u003e     朱氏虽嗤其妄，不能强抑而止。\u003cbr/\u003e\u003cbr/\u003e     彩尝拟《仙游诗》十绝，备附于左，其一云：\u003cbr/\u003e\u003cbr/\u003e     足底云轮指上莲，幻踪偶尔寄风烟。\u003cbr/\u003e\u003cbr/\u003e     晚来归就壶中卧，谁识壶中更有天。\u003cbr/\u003e\u003cbr/\u003e     其二\u003cbr/\u003e\u003cbr/\u003e     十二峰头岚气青，霓裳摇曳佩丁丁。\u003cbr/\u003e\u003cbr/\u003e     葫芦收括乾坤物，云雨风雷日月星。\u003cbr/\u003e\u003cbr/\u003e     其三\u003cbr/\u003e\u003cbr/\u003e     结个幽庐在石尖，悬崖瀑布挂珠帘。\u003cbr/\u003e\u003cbr/\u003e     谁人识得仙家意，八卦炉中火自添。\u003cbr/\u003e\u003cbr/\u003e     其四\u003cbr/\u003e\u003cbr/\u003e     麻姑七日下经家，长爪翻思背可爬。\u003cbr/\u003e\u003cbr/\u003e     一念才萌姑已悉，银鞭忽自暗中挝。\u003cbr/\u003e\u003cbr/\u003e     其五\u003cbr/\u003e\u003cbr/\u003e     雾幌霞屏接紫虚，为缘修道好楼居。\u003cbr/\u003e\u003cbr/\u003e     近逢七七时经过，传得瑶池宝篆书。\u003cbr/\u003e\u003cbr/\u003e     其六\u003cbr/\u003e\u003cbr/\u003e     源水桃花历乱开，神仙有窟在天台。\u003cbr/\u003e\u003cbr/\u003e     若非流出胡麻引，刘阮哪能入洞来。\u003cbr/\u003e\u003cbr/\u003e     其七\u003cbr/\u003e\u003cbr/\u003e     自吸流霞上碧霄，海山万里任逍遥。\u003cbr/\u003e\u003cbr/\u003e     青鸟遣为传信使，白云收在担头挑。\u003cbr/\u003e\u003cbr/\u003e     其八\u003cbr/\u003e\u003cbr/\u003e     香风吹下蕊珠宫，路遇巴园对弈翁。\u003cbr/\u003e\u003cbr/\u003e     笑问先生何处去，楸枰移在玉莲峰。\u003cbr/\u003e\u003cbr/\u003e     其九\u003cbr/\u003e\u003cbr/\u003e     千年灵芝似野蔬，万余年鹤豢如鹅。\u003cbr/\u003e\u003cbr/\u003e     洞门不闭丹炉静，唯有松花绕涧多。\u003cbr/\u003e\u003cbr/\u003e     其十","cnt":0,"sort":6640044,"author":"雪樵主人","prev":"6640043.html","next":"6640045.html","book_title":"中国十大禁毁小说文库","updateTimeFmt":"2024-03-28 17:25:53","category":"都市小说"}