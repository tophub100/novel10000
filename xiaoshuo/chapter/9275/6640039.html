{"id":0,"code":"6640039.html","title":"第97章 美人书(4)","latest_chapter_name":"正文 第225章 锦绣衣(9)","xiao_shuo_code":"9275","content":"\u003cbr/\u003e\u003cbr/\u003e    朱生闻而骇然，莫知为计。仍欲恳于某公，某公方值抱病。守候旬余，始获一书，而公已启行二日矣。朱生惘惘如丧魂魄，至晚忽闻报曰：“公以风阻，犹未起程。”生乃遣使星夜到船投递。\u003cbr/\u003e\u003cbr/\u003e     公接书启，视书内备云：“女大须嫁，既已订期，何必更议”等语。公犹豫未决，以问夫人。夫人曰：“某公既尔力恳，女儿亦以路远不服水土为忧，况届吉期止差二日，何不令彼即于舟中娶去，亦省却尔我暮年一事。”公不得已，乃令人到家送过奁具，至期迎娶合卺毕，即买舟同送，直至百里之外而归。\u003cbr/\u003e\u003cbr/\u003e     彼此柳眉晨画，玉盏宵斟。或以新咏联裁，或以凤箫吹和。虽鸳鸯之在兰浦，翡翠之在云衢，无以喻其婉娈相洽之意也。尝以闺中即物为艳体诗，各赋五绝。先是小莲诗云：\u003cbr/\u003e\u003cbr/\u003e     纤影参差挂夕阳，美人欲卷恨偏长。\u003cbr/\u003e\u003cbr/\u003e     瑶阶莫道春风隔，时透寒梅一缕香。\u003cbr/\u003e\u003cbr/\u003e     上珠帘\u003cbr/\u003e\u003cbr/\u003e     新裁绡觳覆牙床，几度停针未敢忙。\u003cbr/\u003e\u003cbr/\u003e     若爱鸳鸯奴自绣，要描梅蕊只凭郎。\u003cbr/\u003e\u003cbr/\u003e     上纱帐\u003cbr/\u003e\u003cbr/\u003e     清光圆满似蟾蜍，日照云鬟仔细梳。\u003cbr/\u003e\u003cbr/\u003e     妾面何如郎面白，更烦分辨莫模糊。\u003cbr/\u003e\u003cbr/\u003e     上菱花\u003cbr/\u003e\u003cbr/\u003e     拂拭香奁绝点尘，调脂扫黛日相亲。\u003cbr/\u003e\u003cbr/\u003e     妾家夫婿同张敞，玉镜常羞说太真。\u003cbr/\u003e\u003cbr/\u003e     上镜台\u003cbr/\u003e\u003cbr/\u003e     皎洁新裁似月圆，时因扑蝶向花边。\u003cbr/\u003e\u003cbr/\u003e     郎怀出入恩长在，岂逐秋风叹弃捐。\u003cbr/\u003e\u003cbr/\u003e     上纨扇\u003cbr/\u003e\u003cbr/\u003e     朱生亦分赋五绝云：\u003cbr/\u003e\u003cbr/\u003e     欲从绣榻效鸳鸯，翠幌先焚百和香。\u003cbr/\u003e\u003cbr/\u003e     侬不放卿卿恋我，日高犹懒着衣裳。\u003cbr/\u003e\u003cbr/\u003e     上合欢床\u003cbr/\u003e\u003cbr/\u003e     孔雀双栖软玉屏，避风岂止护银灯。\u003cbr/\u003e\u003cbr/\u003e     只愁醉舞娇无力，留待佳人倦后凭。\u003cbr/\u003e\u003cbr/\u003e     上玉屏\u003cbr/\u003e\u003cbr/\u003e     啼莺催唤踏青忙，亲剪红罗向绮窗。\u003cbr/\u003e\u003cbr/\u003e     凤头不满三分阔，犹把鸳鸯绣一双。\u003cbr/\u003e\u003cbr/\u003e     上红绣鞋\u003cbr/\u003e\u003cbr/\u003e     杜若青青花遍开，寻芳拟欲到楼台。\u003cbr/\u003e\u003cbr/\u003e     却嫌女伴皆罗绮，翠袖须从新样裁。\u003cbr/\u003e\u003cbr/\u003e     上春衫\u003cbr/\u003e\u003cbr/\u003e     两幅鲛剪顶圆，横长三尺白绫鲜。\u003cbr/\u003e\u003cbr/\u003e     并头只把莲花绣，为怕郎从足后眠。\u003cbr/\u003e\u003cbr/\u003e     上绣枕\u003cbr/\u003e\u003cbr/\u003e     更有宫词一百首，备极新艳，而原稿散失，无从传录。先是朱生家亦有牡丹一株，其色浅红，即今所谓“玉楼春”也。每岁吐花不满百朵，至是一枝抽出数茎，其花繁衍，遂有数百，而大如盂盏，色变深红。\u003cbr/\u003e\u003cbr/\u003e     每至秾艳之际，生与小莲设茵席于旁，赏玩竟日，至夜亦留连不忍去。尝以紫锦作幔，以五色绡为球，系于枝上。又觅松萝及阳羡茶，煮以清泉，时时设供，及花谢则叹惋累日。\u003cbr/\u003e\u003cbr/\u003e     朱生又有山水癖，每欲出游，则与小莲偕往。所到之处，必缀题咏。而小莲年将三十，其美艳绰约，犹似十六七岁时。其肌体凝香，时作兰花气。生家故多美婢，若在莲旁，便觉形秽，故生终身不置一妾。\u003cbr/\u003e\u003cbr/\u003e     忽一夕，小莲梦一仙女珠冠霞帔，乘彩凤而下，笑谓莲曰：“天下将乱，子何尚留尘世。明日中午，吾在海山候子，无相忘也。”\u003cbr/\u003e\u003cbr/\u003e     及晓述以告生，生愕然曰：“吾梦亦如是，岂尔我命该绝于今日耶！”遂呼侍婢具汤沐浴，将至中午，果同时无疾而卒。生年四十，小莲仅三十九耳。遗命葬於牡丹花下，家人不敢违，遂为营葬。\u003cbr/\u003e\u003cbr/\u003e     自后每岁牡丹开时，明月之下，家人往往窥见生与小莲携手立于花底。或微闻笑咏之声，至晓则见苍苔上一巨一小足迹宛然，而花色则又繁艳无比。至五年后，遂有鼎革之变，而牡丹忽即枯死，生与小莲亦无复现形矣。\u003cbr/\u003e\u003cbr/\u003e     卷四\u003cbr/\u003e\u003cbr/\u003e     崔淑\u003cbr/\u003e\u003cbr/\u003e     引\u003cbr/\u003e\u003cbr/\u003e     烟水散人曰：予闻海外有国，以昼之所见为虚，夕之所梦为实。然则梦亦可凭，而非尽属虚幻也。昔者楚襄王昼寝于高唐，而梦神女曰：“妾朝为行云，暮为行雨。朝朝暮暮，阳台之下。”此一证也。杜丽娘梦感柳梦梅而死，二三年而复得柳梦梅以生，又一证也。\u003cbr/\u003e\u003cbr/\u003e     乃说者以为巫山妖梦，宋大夫之寓言；牡丹传奇，汤临川之臆说。则其事之不足据，固可信矣。乃以予所闻崔淑事，甚奇而相传确实。即淑自叙，亦备著其灵异，岂亦谬而不足凭欤？\u003cbr/\u003e\u003cbr/\u003e     嗟乎！世之熙熙攘攘，劳形毕虑于功名富贵之间者，何一非梦？而独疑于梦之不足信，又安知天壤间果无神女、丽娘之事，而疑其谬诞耶？\u003cbr/\u003e\u003cbr/\u003e     虽然，予之传崔淑者，又非特以其梦奇而已。夫以淑之才情双丽，举世罕俦，而委身于卖菜佣，岂不可悼！自非觉以奇梦，而使之更缔良缘，将不赍恨，郁郁而死，又安得文彩陆离，显暴于斯世耶！\u003cbr/\u003e\u003cbr/\u003e     然则人苟有才，必为造物所忌，而亦终为造物所怜。世之负才零落者，当守其志而翼其怜可也。故吾于崔淑之事而重有感焉。亦于淑事而信其为美人有足传者。集崔淑为第四。\u003cbr/\u003e\u003cbr/\u003e     明成化年间，有崔淑者，吴县崔永龄之女也。永龄嗜酒，性极豪放，而不修小节。所以困踬于廛间，莫能振拔。\u003cbr/\u003e\u003cbr/\u003e     淑生四岁，即颖慧异常，其祖崔浚，尝教之读诗，一过目即了了成诵。及年十七，姿色姣艳，其妙尤在双目，黑白炯炯，神气湛如秋水。每一回眸转盼，则百媚皆生。故当时每以莺莺为比，无不羡慕。然而永龄不事生产，踯躅市井，所以名士旧家，耻与联婚。\u003cbr/\u003e\u003cbr/\u003e     有一刘子重者，家居负郭，祖遗隙地数亩，以种蔬果为业。闻淑之美，而思欲谋以为偶。细访永龄踪迹，高阳徒也。遂乘间邀入酒肆，并拉龄之好友郑玉峰。\u003cbr/\u003e\u003cbr/\u003e     酒既酣，永龄掀髯而笑曰：“刘兄年虽少，而兴致最佳。向来景慕，未获一会。今忽叨领盛设，使我何以为报？”玉峰曰：“刘君少年朴茂，异时发迹可期。今闻令爱犹未纳聘，若肯许配子重，可称快婿。”永龄又笑曰：“原来刘兄尚未受室，小女虽丑，愿配君子，郑三哥即月下翁也。”玉峰犹恐醉后所许，醒或变易，复与坚订而别。即于数日之内，行过聘仪。\u003cbr/\u003e\u003cbr/\u003e     淑微询其人、其家何如？永龄极口赞誉曰：“家颇温饱，所居近城，而有园圃花果之胜。至其人之温茂、美丽，诚一可意儿也。”淑亦私喜。\u003cbr/\u003e\u003cbr/\u003e     无何，将及于归，淑忽夜梦一绿衣女，近前邀请曰：“天妃娘娘与夫人有旧，今特邀往一会，幸祈速行。”\u003cbr/\u003e\u003cbr/\u003e     蒙眬之间，淑已升车揽辔，绿衣女引导前往。须臾，至一城郭，将入门，有绛帻吏呵止曰：“尘凡浊质，何得冲犯仙界！”绿衣女亦低声喝曰：“奉有懿旨，尔曹不得擅阻。”\u003cbr/\u003e\u003cbr/\u003e     及入城里许，但见宫殿巍峨，金碧辉映。遂舍舆步行至内，两旁执事员役俱是年少女子，其妆饰绝似内苑宫娥。将及殿阶，即闻紫衣女扬言曰：“二品夫人晋谒。”\u003cbr/\u003e\u003cbr/\u003e     只见珠帘一卷，殿内有人高声传敕：“娘娘有旨，请速相见。”淑即历阶而上，行拜跪礼毕，命取绣墩坐於西首。偷眼看那天妃，金冠绯袍，乃一十六七岁美貌女子也。\u003cbr/\u003e\u003cbr/\u003e     天妃笑问曰：“昔在圆峤相会之事，今尚记忆否？”淑茫然不知，但唯唯而已。\u003cbr/\u003e\u003cbr/\u003e     既而有一士人，白面修躯，衣冠甚伟，自东而进，其参见拜跪之礼如淑，即命东首坐定。\u003cbr/\u003e\u003cbr/\u003e     天妃指淑而谓士人曰：“我以此子托为汝室，汝宜善视之。”遂命左右捧出袍笏为赠，士人再拜领谢而去。\u003cbr/\u003e\u003cbr/\u003e     天妃又谓淑曰：“我以与子旧交，怜尔命薄，今已托于杨藩司，无忧不富贵矣！”即宣近侍：“可陪夫人进内吃茶。”\u003cbr/\u003e\u003cbr/\u003e     淑至殿后一室，器皿精洁，房拢宽敞，当庭玉兰一株，花正艳发。逡巡间，复为绿衣女引出前庑。\u003cbr/\u003e\u003cbr/\u003e     忽见一男子手中执刀，从后遥呼，将欲刺淑。淑惶骇趋避，遽然而醒，但见月转西轩，夜将半矣。\u003cbr/\u003e\u003cbr/\u003e     次日以告其母，其母喜曰：“此是好梦，儿必贵显无疑。”\u003cbr/\u003e\u003cbr/\u003e     俄而成姻后，但觉子重鄙陋之状，如许如许。加以室如悬罄，瓶无储粟。唯有青藜绿苋，荡摇于春风中耳。\u003cbr/\u003e\u003cbr/\u003e     淑暗暗唏嘘，深恨为父所误。尝作诗以自悼其命薄云：\u003cbr/\u003e\u003cbr/\u003e     妾家茅屋大如斗，绕屋萧萧唯碧柳。\u003cbr/\u003e\u003cbr/\u003e     柳上啼乌到晓闻，室中烟火午时有。\u003cbr/\u003e\u003cbr/\u003e     紫燕嗟呀空绕梁，黄鹂惆怅飞去久。\u003cbr/\u003e\u003cbr/\u003e     东邻桃花艳艳开，西邻少妇红粉腮。\u003cbr/\u003e\u003cbr/\u003e     两家富贵相仿佛，时时斗草赌金钗。\u003cbr/\u003e\u003cbr/\u003e     妾惭荆布岂堪伍，在家出嫁同一苦。\u003cbr/\u003e\u003cbr/\u003e     妾心岂怨夫婿贫，妾心自恨薄命身。\u003cbr/\u003e\u003cbr/\u003e     愁来唯有泪盈把，雨打残花空梦春。\u003cbr/\u003e\u003cbr/\u003e     又有绝句三首云：\u003cbr/\u003e\u003cbr/\u003e     桃花开日草初肥，门掩东风泪满衣。\u003cbr/\u003e\u003cbr/\u003e     几度自怜还自慰，嫁鸡只合逐鸡飞。\u003cbr/\u003e\u003cbr/\u003e     其二\u003cbr/\u003e\u003cbr/\u003e     晓窗睡起独凄然，黄鸟声中倍可怜。\u003cbr/\u003e\u003cbr/\u003e     莫道妾家空过节，未逢寒食已除烟。\u003cbr/\u003e\u003cbr/\u003e     其三\u003cbr/\u003e\u003cbr/\u003e     春来亢旱更堪忧，草亦枯黄菜岂留。\u003cbr/\u003e\u003cbr/\u003e     麻苧裙衫俱卖尽，幸存青镜照梳头。\u003cbr/\u003e\u003cbr/\u003e     自此郁郁不快，时托吟咏以自遣。忽一日，刘子重有事入城，淑独自持罂灌圃。既而夕阳在山，倚扉闲望。见一秀才自船登岸，趋步近前。淑将掩扉而退，忽见其衣巾面貌似曾会过。心下恍惚寻思，秀才已近身相唤曰：“小生舟行偶泊，闻说此间蔬圃有菜可卖，即是宅上否？”\u003cbr/\u003e\u003cbr/\u003e     淑转身进内，徐徐应曰：“即是妾家。”秀才亦便随后步入，徘徊四望，微笑曰：“花径萧疏，茅檐潇洒，乃有此位娘子，莫非是桃源中人耶？”\u003cbr/\u003e\u003cbr/\u003e     淑摘蔬一把，置于地上，低声唤曰：“蔬已摘下，君自取去。”秀才曰：“不知该钱几枚，容当奉纳。”\u003cbr/\u003e\u003cbr/\u003e     淑回鬟偷眼觑那秀才，温雅不俗。便推辞不受曰：“值得几许，何必赐钱。”那秀才携蔬作谢而出，淑亦步至扉边。\u003cbr/\u003e\u003cbr/\u003e     不料刘子重已回，在对岸远远望见，疑有私奸情弊，不胜愤怒，一入门即厉声诘问。\u003cbr/\u003e\u003cbr/\u003e     淑正色曰：“那生系远方人，素昧平生，偶尔泊舟买菜，君何多疑耶！”子重曰：“汝无巧辩，吾已熟窥久矣。既系无私，那人临行为何几次回盼，汝亦何消送出？况菜既卖去，得钱几枚，其钱安在？”淑无钱将出，一时语塞。\u003cbr/\u003e\u003cbr/\u003e     子重大怒曰：“怪道每日间颦眉长叹，原来自有心上人。罢罢罢，从此各散，我岂为汝被人唤作龟子耶！”遂写休书一纸。\u003cbr/\u003e\u003cbr/\u003e     明日清早，催淑起身。淑大哭曰：“妾虽愚昧，颇谙闺范，岂不知以礼自持，乃肯做此丑事。况与君已三载夫妻，未尝反目，今何忍以杯影致疑。一旦即欲弃妾，使妾归身何处？亦安忍弃君而去。”子重曰：“我既休汝，听汝另嫁。”\u003cbr/\u003e\u003cbr/\u003e     淑揣意不可回，只得含泪而行，作《弃妇吟》一章。其诗曰：\u003cbr/\u003e\u003cbr/\u003e     可怜妾薄命，十七归良人。\u003cbr/\u003e\u003cbr/\u003e     三载操井臼，晨昏同苦辛。\u003cbr/\u003e\u003cbr/\u003e     嗟彼远方士，乍见岂与亲。\u003cbr/\u003e\u003cbr/\u003e     君乃妄疑妾，割绝夫妇恩。\u003cbr/\u003e\u003cbr/\u003e     妾既被弃逐，何敢向君论。\u003cbr/\u003e\u003cbr/\u003e     所悲名枉陷，父母必怒嗔。\u003cbr/\u003e\u003cbr/\u003e     寸心已摧绝，流泪满路尘。\u003cbr/\u003e\u003cbr/\u003e     一别难再返，叩首重自陈。\u003cbr/\u003e\u003cbr/\u003e     如蒙剖妾意，感恩千载春。\u003cbr/\u003e\u003cbr/\u003e     淑既被弃，崔永龄留归家内。虽则溺爱，却因体面不雅，每每诘究事之虚实，淑辄唏嘘不止。永龄叹息曰：“因我酒后轻诺，误汝终身。今又无端污蔑，汝且耐性暂留，我将央出原媒，与之辩理。设或仍前坚执，以汝才貌，怕没有好人家求娶耶？”淑低首默然，唯堕泪而已。\u003cbr/\u003e\u003cbr/\u003e     瞬息年余，永龄已托郑玉峰分解至再，而刘子重执意休绝。\u003cbr/\u003e\u003cbr/\u003e     原来子重邻家有女，小字媚姑，与刘私染情密，且多厚赠，而嘱刘休崔娶己。故子重坚执为辞，而乐于淑之另嫁也。\u003cbr/\u003e\u003cbr/\u003e     一日，淑在厨下，忽闻门上有剥啄声，悄从门隙一看，其人非别，即是去年泊舟买菜之秀才也。淑奔告永龄，永龄整衣出见，询其来意。\u003cbr/\u003e\u003cbr/\u003e     秀才曰：“小生杨汝元，浙江山阴县人氏。曾于去春路经贵邑，偶以泊舟买菜，获遇令爱，不过邂逅相逢，实无他意。岂料令婿刘子重，隔堤窃视，疑属奸情，立将令爱休退。今某叨中乡闱，公车北上。念及令爱剪蔬相赠，乘便诣谢，乃忽询闻此事，使某中心抱歉。虽则行止无亏，其祸却因某起，但不知令爱可曾改嫁否？若犹未也，只恐被诬名辱，人以为嫌。小生新值丧偶，愿续此姻，所以特来造渎耳！”\u003cbr/\u003e\u003cbr/\u003e     永龄笑谢曰：“若蒙雅爱，不弃寒陋，岂唯表白小女名行，便得以了却终身。”当即唤出面谢。须臾淑出，翠减遥山，红含玉颊，向前敛衽，细述其被弃之由。\u003cbr/\u003e\u003cbr/\u003e     杨生曰：“顷已询子邻妇，备知其详。奈因试期已迫，不能暂留。权以金簪一枝，聊表鄙意。容俟试后，即图归就姻盟。子宜保贵，毋使花容憔悴也。”\u003cbr/\u003e\u003cbr/\u003e     淑曰：“妾乃弃逐陋容，岂堪奉事君子？感蒙厚爱，愧无为报，口占一绝，以既君诚。”遂吟曰：\u003cbr/\u003e\u003cbr/\u003e     被逐含污泪满襟，何缘今日再逢君。\u003cbr/\u003e\u003cbr/\u003e     襄王纵觅高唐梦，羞向巫阳化彩云。\u003cbr/\u003e\u003cbr/\u003e     杨生笑曰：“鄙人只知重貌，岂意卿更能诗，敢不和咏一章，以酬白雪。”即吟云：\u003cbr/\u003e\u003cbr/\u003e     当时相见原无意，今日重来洵有情。\u003cbr/\u003e\u003cbr/\u003e     莫说侬家西子艳，还夸萧寺遇崔莺。\u003cbr/\u003e\u003cbr/\u003e     淑曰：“君乃青云伟器，妾实蒲柳陋颜。拜领佳什，唯有感愧而已。”时已日暮，杨生重为订约而去。\u003cbr/\u003e\u003cbr/\u003e     俄而春试过后，三月初旬，即见纷纷报捷。淑买试录一看，则杨汝元已中八十四名进士。\u003cbr/\u003e\u003cbr/\u003e     永龄喜曰：“术士每言儿命主有贵，夫今果验矣。”淑独愀然曰：“杨郎若未获中，或有来期。今既奏捷，岂无阀阅名姿，而肯念及濯浣之贱乎！”\u003cbr/\u003e\u003cbr/\u003e     无何，已是季夏，而音问杳然。淑每叹息曰：“噫！杨郎之约果谬矣。”乃占绝句以述其愁思云：\u003cbr/\u003e\u003cbr/\u003e     悲悲喜喜半年余，悲是真情喜是虚。\u003cbr/\u003e\u003cbr/\u003e     日日南楼重怅望，错将薄幸认相如。\u003cbr/\u003e\u003cbr/\u003e     一日傍晚，忽闻扣门甚急。启而问之，其人向淑声喏曰：“莫非就是新夫人否？特奏杨爷之命，寄书报喜。”淑接书进内，急忙拆视，乃是七言古体一章。其诗云：\u003cbr/\u003e\u003cbr/\u003e     观光偶向长安里，凤阙龙楼连汉起。\u003cbr/\u003e\u003cbr/\u003e     一朝看遍曲江花，复以微名附骥尾。\u003cbr/\u003e\u003cbr/\u003e     忆昔苏台泛棹过，晚烟斜照映青纱。\u003cbr/\u003e\u003cbr/\u003e     匆匆获遇倾城美，错认家乡旧苧萝。\u003cbr/\u003e\u003cbr/\u003e     宁知一见翻成怨，拾得相思难再见。\u003cbr/\u003e\u003cbr/\u003e     春来重访昔时居，一篱寒雨零花片。\u003cbr/\u003e\u003cbr/\u003e     花落无人野鸟鸣，遍寻消息遇娉婷。\u003cbr/\u003e\u003cbr/\u003e     殷勤为说相思苦，临别叮咛伉俪盟。\u003cbr/\u003e\u003cbr/\u003e     最怜一别三千里，相思相望情何已。\u003cbr/\u003e\u003cbr/\u003e     花冠端拟为卿留，南归指日谐连理。\u003cbr/\u003e\u003cbr/\u003e     恐将芳草怨王孙，特遣青鸾先报喜。\u003cbr/\u003e\u003cbr/\u003e     淑看毕，连声叹息不已。其母惊问曰：“既云离京已久，则指日可来。凭你仕宦门楣，也难得一进士为婿。儿今凭空享受五花冠诰，乃莫大之喜，而反为慨叹何也？”\u003cbr/\u003e\u003cbr/\u003e     淑曰：“只为偷颜别嫁，已失婚姻之正。况以清洁之志，蒙失节之诬，追感前由，不无惆怅耳。”\u003cbr/\u003e\u003cbr/\u003e     又将半月，而杨生始到。仍托郑玉峰为媒，择吉成礼。因已选授吴县知县，即日带领永龄夫妇，一同归到山阴，措理家务，而后之任。\u003cbr/\u003e\u003cbr/\u003e     生尝笑问淑曰：“当日偶尔上崖，见卿立傍柴扉，将欲退避。及予步近，而卿反立住，不时回波流盼，旋又摘蔬相赠，岂即有意于予乎？”淑黯然叹息曰：“妾虽误配匪人，颇能以礼自处。彼时见君而踌躇不避者，以君面熟，恍若曾经会过。而摘蔬为赠，亦特重君之斯文温雅耳。若谓斯时妾即有意，非也。”\u003cbr/\u003e\u003cbr/\u003e     生又问曰：“越水吴山，与卿相隔迢远，而云面熟，则又何也？”淑曰：“妾亦辗转寻思，而莫得其故。顷自数日以来，方能省起。盖缘妾将适刘生之前夕，梦至一处，乃是琼楼玉宇，中有女子，称曰天妃。妾方进见坐定，值一秀才人谒，衣冠楚楚，妾颇注目。其后见君，则衣巾面貌，悉若梦中所见，致妾一时间猜疑不定耳。然与君今日之缘，已兆于数年前之梦。信乎事由前定，非人谋所能及也。”\u003cbr/\u003e\u003cbr/\u003e     生又曰：“所可笑者，刘子重以市井鄙夫，岂堪与卿作配。天幸其吹疵弃绝，得归于我。卿亦感我觅娶厚情，而有欣幸之意乎？”淑曰：“若以刘之鄙陋，妾实厌憎。然嫁鸡逐鸡，亦唯自恨其命薄耳。至以见疑遭弃，乃得托身于君，以沾恩诰之荣，固亦欣幸。然非妾之素怀也，出于事势之变耳。”生欣然点首曰：“卿真肺腑之言也。”\u003cbr/\u003e\u003cbr/\u003e     忽一日，地方公呈有以奸情事来告者。生观奸犯姓讳，则刘子重。而奸染之女，则媚姑也。心下暗暗窃笑，即刻拘审。地方人备诉云：“子重原系有妻崔氏，性最贞淑，而忽诬奸弃逐。乃与媚姑通奸，已非一日。昨晚亲在门首侦获，风化攸关，某等合行首控。”\u003cbr/\u003e\u003cbr/\u003e     生令媚姑抬头，凝视良久，微笑曰：“貌亦平平，固是村姬俗女，亦解风月事乎。”即将男妇各责二十。又唤地方人，亦各责十板，曰：“汝等非为公举，必以奸情为奇货，而谋诈不遂，致来控我耳。”\u003cbr/\u003e\u003cbr/\u003e     是晚退堂，述以语淑，淑喟然曰：“皆因与媚有染，所以弃我如仇。今地方人亦知我以被诬见弃，则心迹已明，我又何所憾哉。”\u003cbr/\u003e\u003cbr/\u003e     自后杨生迁转甚速，历官至闽中布政。到任之日，淑进私衙，其房帏宽敞，器皿精雅，当窗有大玉兰一株，花正艳吐，与昔时梦中所见一一无异。始知“二品夫人”之称，而天妃所云“已托杨藩司”等语，无不符验。噫！婚姻虽由前定，而梦亦奇矣哉。\u003cbr/\u003e\u003cbr/\u003e     淑诗有未载人传中者，备附于左：\u003cbr/\u003e\u003cbr/\u003e     夕阳楼上望，烟柳欲归鸦。\u003cbr/\u003e\u003cbr/\u003e     春色来千里，城阴列万家。\u003cbr/\u003e\u003cbr/\u003e     含情芳草外，系恨在天涯。\u003cbr/\u003e\u003cbr/\u003e     此日长安客，应看御苑花。\u003cbr/\u003e\u003cbr/\u003e     上《南楼春望》\u003cbr/\u003e\u003cbr/\u003e     一缄瑶草惠佳音，始信多才必有情。\u003cbr/\u003e\u003cbr/\u003e     拂拭双蛾重点黛，倚门遥听马嘶声。\u003cbr/\u003e\u003cbr/\u003e     上《得长安寄诗喜而拈咏》\u003cbr/\u003e\u003cbr/\u003e     淑自作《梦诗》序云：","cnt":0,"sort":6640039,"author":"雪樵主人","prev":"6640038.html","next":"6640040.html","book_title":"中国十大禁毁小说文库","updateTimeFmt":"2024-03-28 17:25:53","category":"都市小说"}