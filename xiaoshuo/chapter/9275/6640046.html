{"id":0,"code":"6640046.html","title":"第104章 美人书(11)","latest_chapter_name":"正文 第225章 锦绣衣(9)","xiao_shuo_code":"9275","content":"\u003cbr/\u003e\u003cbr/\u003e    玉姬听毕，唏嘘泣对曰：“儿命薄，不幸早失怙恃，以致堕落火坑。愚鄙之私，窃欲如君所谕，其如笼中鹦鹉，莫能遂愿何。”\u003cbr/\u003e\u003cbr/\u003e     百谷复慰之曰：“此地乃人文渊薮，子苟有心，何患无一佳士。况媚姬虽悍，岂能锢子终身。子且自爱，予之此归，游踪未决。倘遇其人，愿当为子作黄衫客也。”玉姬送至江头，口占五言一绝云：\u003cbr/\u003e\u003cbr/\u003e     有会终当别，何须为别愁。\u003cbr/\u003e\u003cbr/\u003e     所嗟君去日，摇落暮云秋。\u003cbr/\u003e\u003cbr/\u003e     百谷既别玉姬，扁舟回渡，遇风即泊，遇山即游，探访名胜，纵其所知。一日舟次阳羡，游览之际，忽见诸少年席地环坐而饮。内有一生，身衣白袷，丰神超俗，谈笑纵横，既而朗声吟曰：\u003cbr/\u003e\u003cbr/\u003e     春草春花处处多，无缘岂得遇青娥。\u003cbr/\u003e\u003cbr/\u003e     东西南北何曾定，只检名山一啸歌。\u003cbr/\u003e\u003cbr/\u003e     百谷暗暗诧异：此君潇洒出俗，想亦吴中名士也。乃觅幽胜之处，徘徊半晌。俄又夕阳西下，徐步归舟，则见衣白少年，亦踉跄醉归，宿于隔舫。\u003cbr/\u003e\u003cbr/\u003e     次日早起，肃衣冠而谒之，因问其姓氏，其人曰：“某乃吴江吕隽生也。兄长想亦吴门，扁舟同泊，获晤为快。”\u003cbr/\u003e\u003cbr/\u003e     百谷曰：“观兄一舟一仆，所载唯有笔砚琴樽，既挟此济胜具，必非风尘中人物，岂亦探奇觅胜而至者耶！”\u003cbr/\u003e\u003cbr/\u003e     隽生笑曰：“仆年才弱冠，夙负情痴，曾经设誓，不遇佳人，终身不娶。故虽放浪于山水之间，而其意实不在于山水，特借山水为媒，欲与我意中人相遇耳！岂料三年浪迹，游遍秦淮，而其所闻所见，徒作楮墨姻缘。彼所谓浣纱邂逅，执拂奇逢，嗟嗟吕生，岂能有此缘分耶！”\u003cbr/\u003e\u003cbr/\u003e     百谷曰：“吾闻风流佳遇，唯在乎橐中金、胸中墨，更得出群之貌。今兄于三者之间，固已兼而有之。夫天下岂患无丽人者哉！所患足迹未到，闻见未及。而或阻于关河，缘有未至。虽然，人苟有情，虽以仙妹神女，亦作梦中之偶，而况斯世真有是人耶！然吾子所谓楮墨姻缘，曾得之闻见者，可能为我述其梗概乎！”\u003cbr/\u003e\u003cbr/\u003e     隽生曰：“恐有遗忘，特于暇时录成一帙，而定为甲乙，各赠以诗。每于风之晨，月之夕，落寞无聊之际，则按谱可得。而有女如云，恍然在我几席间也。”\u003cbr/\u003e\u003cbr/\u003e     遂于笥中取谱，以付百谷。观其简首，题曰“美人定案”，及展而视之，其上书云：\u003cbr/\u003e\u003cbr/\u003e     一等一名，刘仲娟。吴县刘芝山之女，年方十七，许字蒋生，予于虎丘寺亲获一见。身衣淡红衫，梳妆不近时俗。娟娟楚楚，如秋浦芙蓉，随风轻扬，更有一种绰约之致。心可得而想，笔不可得而描也。三吴固我美色，恐无能出其右者，用标批首，以冠群芳。\u003cbr/\u003e\u003cbr/\u003e     淡红衫子绣罗裙，月貌仙标迥出尘。\u003cbr/\u003e\u003cbr/\u003e     岂是人间容易见，瑶池分下一枝春。\u003cbr/\u003e\u003cbr/\u003e     一等二名，史秋兰。予寓句容，获窥其貌，真国色也。因访其姓氏，知为史氏秋兰，即于旧岁季冬，嫁归同邑许仲梅矣！可惜，可恨。淡烟无迹，彩云无痕。我窥其貌，烟袅云轻。古所谓西子之态，文君之眉，潘氏之步步莲，都聚于史娥之一身。美既无双，允宜优等。\u003cbr/\u003e\u003cbr/\u003e     一见娇容意欲痴，浣纱何必羡西施。\u003cbr/\u003e\u003cbr/\u003e     几回自悔寻春晚，恨不相逢未嫁时。\u003cbr/\u003e\u003cbr/\u003e     二等一名，张媛。客有自虎林来者，备称其美。予犹未信，及读媛所作《秋闺咏》八绝，清新藻丽，格调不凡。虽未睹其貌，而已知其为美人无疑矣。惜乎桃洞花迷，徒成梦想。闻其美而求读其诗，读其诗而益信其美。天上碧桃，原非凡种；日边红杏，别长仙枝。岂风尘下士，所可得而见耶。空怀武陵之源，未泛渔郎之棹。特为拔录，以赏幽姿。\u003cbr/\u003e\u003cbr/\u003e     句琢琼瑶字字奇，美人心事在新诗。\u003cbr/\u003e\u003cbr/\u003e     独怜惊散相思梦，月在纱窗夜半时。\u003cbr/\u003e\u003cbr/\u003e     二等二名，贾邻秋。华亭富民贾云岩之女。予寓于白石山茶馆，值邻秋亦以游山而至。偶然一面，永作相思。美人妙处，不在姿态，而在丰韵。必如嫩柳摇烟，牡丹迎露。又如蜚鸿下翔，而有翩然逸宕之势。故窈窕之姝，见亦多矣，而丰韵绰约，实唯邻秋。所惜者，单无三寸莲耳。屈居张次，犹属苟评。\u003cbr/\u003e\u003cbr/\u003e     袅袅婷婷貌似仙，回鬟一笑更嫣然。\u003cbr/\u003e\u003cbr/\u003e     云间别后浑难遇，空抱相思向夕烟。\u003cbr/\u003e\u003cbr/\u003e     三等一名，杜芳。金陵女子，予友梅尔芬亲见其貌。而白门人士，亦无不共慕其美。杜姬性爱衣白，柔肤媚态，绰约自好，而绝无脂粉气。洵可谓雪里幽梅，月中芳桂也。拔居三等之首，犹觉未称厥美。\u003cbr/\u003e\u003cbr/\u003e     宝鸭时时热异香，淡妆因爱白罗裳。\u003cbr/\u003e\u003cbr/\u003e     临川未解倾城色，只把痴情说丽娘。\u003cbr/\u003e\u003cbr/\u003e     百谷看罢，鼓掌而笑曰：“天下之大，美色之多，岂尽于斯乎！子但知下里巴人，而未闻白雪幽兰之曲；但识蹇驽下乘，而未睹飞兔腰袅，绝足奔放之骑也。夫所谓美人者，有情，有才，有韵，三者缺一不可。而岂一端之美，足称绝色。吾尝渡江游越，遍觅芳踪。有能如昔浣纱之艳者乎？则已苎萝寂寥，香销红谢。及又命驾江汉而问，其时果有阳阿、激楚，至妙之容？而高唐之上，更有神女者乎？则已渚宫云散，遗址荒芜。于是回棹维扬，逗遛绮陌，而向之所询楚娃越艳，竟得之于青楼之内。舞侔飞燕，歌赛秦青。问其年，齿才二八；试其才，搦管能诗。虽与柳絮同飞，原逐幽兰拟洁。子如无意于美色则已，设欲得其人以谐伉俪，岂能舍彼而更问耶。”\u003cbr/\u003e\u003cbr/\u003e     隽生欣然而笑曰：“与君顷刻一谈，胜抵十年之读。自惭向在醉梦，今得兄长而觉。但不知女郎是何姓氏？愿速指教，即时挂帆而去矣。”\u003cbr/\u003e\u003cbr/\u003e     百谷曰：“此女姓郑名唤玉姬，君但至曲巷第三家红楼之下，问薛媚卿，即可见矣。”\u003cbr/\u003e\u003cbr/\u003e     言讫，遂修寸楮，以付隽生。隽生临行，复问曰：“愿闻兄长尊姓贵名，容当志之不朽。”百谷笑曰：“子亦知吴中有一王百谷者乎？即予是也。”\u003cbr/\u003e\u003cbr/\u003e     隽生惊起，再拜而谢曰：“原来就是百谷先生，久欲识荆而未果。幸于此处获晤，岂非至幸？”\u003cbr/\u003e\u003cbr/\u003e     遂于是日挂帆，信宿而抵广陵。问至薛媚卿家，须臾有一艳姬出见，言辞婉洽，态极温柔。隽生认为玉姬，而讶其容色欠嫩，遂从容细问。\u003cbr/\u003e\u003cbr/\u003e     艳姬笑曰：“妾唤媚卿。玉姬，妾之小女也。今日偶为李水部邀看牡丹，郎若要见，且俟异日。”\u003cbr/\u003e\u003cbr/\u003e     隽生遂与订期而别。媚卿送出前扉，屡屡回眸斜盼，而隽生心在玉姬，并不属念。翌日再往，媚卿仍以外出为辞，乃约以远期，必图一会。\u003cbr/\u003e\u003cbr/\u003e     及如期往叩，伫立于扉外者之久。俄见一姬，年可二十许，花妍月莹，绡衣素裳，送客及门，一拱而退。\u003cbr/\u003e\u003cbr/\u003e     隽生惊叹而念旧诗曰：“‘从来未睹仙姝貌，今日方知天上人’，岂意往返数次，始获侥幸一见。百谷之言信不吾诒矣。”\u003cbr/\u003e\u003cbr/\u003e     遂又剥啄数声，媚卿慌忙延入。不待启问，即叹息曰：“郎君直恁无缘。今早小女又被沈公子再三邀请而去。如果欲见，必须再停一晚。”\u003cbr/\u003e\u003cbr/\u003e     隽生愠现于容，厉声诘问曰：“卿何欺人而谬妄若此！适见送客而出者，非玉姬也耶？”媚卿笑曰：“郎误矣！此乃小女琼芳也。”隽生遂怏怏而返。私念妓家所欲，唯在货利。遂又盛其服饰，带领仆从，鸣鞭挟骑而往。又值沈宦留宿未回，隽生不胜惆怅。留诗一绝云：\u003cbr/\u003e\u003cbr/\u003e     备得雕鞍向锦城，鸣鞭几度听啼莺。\u003cbr/\u003e\u003cbr/\u003e     玉钗信杳云何处，不住思卿更恨卿。\u003cbr/\u003e\u003cbr/\u003e     是日傍晚，玉姬始回。正欲呼婢煮茶，忽见案头留简，哦吟至再，不觉叹曰：“此生笔无烟火，足徵佳士风流。明日若来，岂可再却！”至晨焚香设茗以待，将及亭午，隽生始至。\u003cbr/\u003e\u003cbr/\u003e     相见之际，玉姬佯作含羞，而迟留转盼，旖旎动人。隽生喜若遇仙，即唤从者捧过彩缯四端、玉钗一对、金簪一支、席金十两。媚卿推辞数四，而隽生坚奉不已，方肯收受。\u003cbr/\u003e\u003cbr/\u003e     遂又延入内房，但见雕床绣帐，玉管金箫，供设之盛，无异宦室。隽生坐定，从容笑曰：“鄙人才无半斗，而夙负情痴。所恨馆娃宫畔，空有响屟之名；杨柳台边，难觅若耶之笑。于是浪迹秦淮，泛舟桃渡，忽闻芳誉，远胜善和。遂挂峭帆，期窥玉貌。岂意渴想三秋，望云容于空谷；到门五次，携落照而回车。岂卿果尔梦留楚岫，抑以俗士而见逐乎？”\u003cbr/\u003e\u003cbr/\u003e     玉姬低鬟微笑曰：“妾以鄙陋之姿，偶窃一时之誉。虽在寻常俗客，犹尔难违。况君佳士，岂敢谬辞耶！”\u003cbr/\u003e\u003cbr/\u003e     隽生曰：“既获展觌花容，已解满怀郁结。但鄙人之意，愿作轻罗以着细腰，愿为明镜而分娇面。窃不自揣，欲效蛱蝶鸳鸯之耦，未识卿卿亦肯见许乎？”\u003cbr/\u003e\u003cbr/\u003e     玉姬低首不答，但微微含笑而已。既而邀至中堂，就席斟玉液于琼卮，焚异香于宝鼎。八珍毕具，筝管横陈。玉姬娇喉婉转，徐徐低唱。媚卿按板，时以玉箫和曲。\u003cbr/\u003e\u003cbr/\u003e     将到半酣，复以果榼设于卧房，使与玉姬对酌。隽生乃抱置膝上，只以一杯合饮，而腻亲云鬓，香接唇脂。俄而月上半窗，银烛再换。则已兰汤具沐，绣被熏香，而侍婢连催，即赴行云之梦矣。\u003cbr/\u003e\u003cbr/\u003e     次日晓妆毕后，拂拭罗襦，先向佛前展礼，则见正南庑下，供奉大士像一幅，而左右粉壁粘贴诗笺，乃玉姬所作《咏怀》并《秋恨诗》。一律楷书端劲，亦即玉姬亲笔也。其《咏怀》云：\u003cbr/\u003e\u003cbr/\u003e     悔杀当年误落尘，近来清梦佛为亲。\u003cbr/\u003e\u003cbr/\u003e     药王有意偏怜我，神女无心惜晓春。\u003cbr/\u003e\u003cbr/\u003e     云散珠帘聊伴月，花窥绮席倦依人。\u003cbr/\u003e\u003cbr/\u003e     舞衣纨扇多抛却，欲侣山头姑射神。\u003cbr/\u003e\u003cbr/\u003e     又观其《秋恨》云：\u003cbr/\u003e\u003cbr/\u003e     晚妆初理鬓蓬松，徙倚瑶阶迟便鸿。\u003cbr/\u003e\u003cbr/\u003e     幽怨直随云雾合，泪珠时逐露华蒙。\u003cbr/\u003e\u003cbr/\u003e     孤身欲避将圆月，病骨难禁落叶风。\u003cbr/\u003e\u003cbr/\u003e     此夜凄凉人不见，倚栏吹入笛声中。\u003cbr/\u003e\u003cbr/\u003e     隽生曰：“细观佳什，卿卿将欲参景中之禅，而以香台作伴耶。窃恐才貌两艳，人间所膻。风流绮障，岂能解脱。”\u003cbr/\u003e\u003cbr/\u003e     玉姬曰：“妾因命薄，堕落风尘。虽以金缕为衣，玉浆作馔，而非性之所乐也。故特乞怜于大士慈悲，速为超拔耳。”\u003cbr/\u003e\u003cbr/\u003e     隽生揣其意诚，乃于箧中取出百谷寸楮以付。玉姬启而视之，其书曰：\u003cbr/\u003e\u003cbr/\u003e     江头别后，便作山水间人。峭帆挂风，随流而去。但遇幽邃之外，即命暂憩，忽不觉其身在扬羡之张公洞边也。于时明月在窗，末风起。而江畔李花清淡，仿佛如见玉卿面孔。恨无长房缩地法，即接幽谈，徒令王生扣舷长息耳。\u003cbr/\u003e\u003cbr/\u003e     临别云云，时刻在念。岂料于无意中，邂逅隽生吕子，才情双丽，诚佳公子也。即以卿卿为托，渠便首肯，不日渡江相访。谅卿胸藏犀火，自能识鉴，毋俟予之谆谆细赘也。但事关终身，亟宜斟酌，若使异时“门前冷落车马稀”，则王生虽有茅山道士药，亦无能为尔再驻朱颜。唯卿念之，一笑。\u003cbr/\u003e\u003cbr/\u003e     玉姬看毕，连声叹息曰：“王君用情若此，真侠丈夫也。但郎来时，何不即以此书付过，而迟至今日耶？”\u003cbr/\u003e\u003cbr/\u003e     隽生曰：“药师既负奇姿，红拂岂无慧眼，又何俟王生一函哉。但侬非荡子，岂恋青楼；卿若能如沾泥柳絮，不复随风。我便以金屋藏娇，愿言偕老，未识卿卿亦肯属意于斯乎？”\u003cbr/\u003e\u003cbr/\u003e     玉姬泣下沾衣，低低对曰：“朝歌夜舞，送故迎新，岂妾之意哉？妾之矢志从良，已非一日。顾有情者，未必有才；有才者，未必有貌。所以蹉跎岁月，莫既斯怀。今郎以艺苑名儒，吴江望族，既不惜青云之步，下践平康；岂独无爱才之心，托侍巾栉。唯郎一决，即赐幽盟。”\u003cbr/\u003e\u003cbr/\u003e     遂携手步出阶除，叩苍设誓，引喻山河，指诚日月。\u003cbr/\u003e\u003cbr/\u003e     岂料婉娈相得，荏苒半年，媚卿之意渐衰，橐中之金已尽。\u003cbr/\u003e\u003cbr/\u003e     一夕灯下，玉姬泣谓隽生曰：“郎之家事果系温饱，何不亟为裁决，谋妾而归。奚乃逗留于此，迟迟不果，致使囊橐垂空，吾母渐生厌薄，事或不谐，为之奈何？”\u003cbr/\u003e\u003cbr/\u003e     隽生笑曰：“吾意岂不如此，但甫至汝家，即发此举，讵唯尔母不肯允服，我亦难于启齿。今既迟留数月，箧中三百余金业已费尽矣。然后徐以此事恳之，纵使尔母万分不允，谅亦无辞可以拒我。况尔母之有卿，犹至宝也。我若挥金骤举，彼必索至千万，使我何以应之。今既见我囊箧萧然，家远途穷，莫能措贷，则心轻索而谬相侮弄。我乃就其意以图成，将不易于反掌耶。”\u003cbr/\u003e\u003cbr/\u003e     于是微露其款曲，媚卿绝无允意。及言之至再，始曰：“若欲玉儿，必以三百金偿我，然须五日之内，否则决不谐也。”\u003cbr/\u003e\u003cbr/\u003e     盖媚卿果以隽生资斧已竭，谅五日间决难措备，故以此言戏之。\u003cbr/\u003e\u003cbr/\u003e     玉姬亦踌躇叹息曰：“事不谐矣！”隽生笑曰：“畴昔曾对卿言，果尔不出所料。岂知本郡刺史李公，予叔中石公之同年也。予幼时曾获一面，今当投刺往谒，而托以他事告贷。料公谊难却，我则指日可以妥就，卿何虑焉。”\u003cbr/\u003e\u003cbr/\u003e     遂持柬往拜，李公欣然留入内衙。隽生曰：“侄以家叔宦晋，往候而归。岂意中途被寇，仆马丧尽，故虽毕诚晋谒，实欲称贷于年伯。俟抵舍之后，即当璧上。”\u003cbr/\u003e\u003cbr/\u003e     公笑曰：“郎君心事，老夫知之已久。何必谬言省叔被难，将无闻箫于二十四桥，而为玉人作缠头之费耶！”\u003cbr/\u003e\u003cbr/\u003e     隽生赧然曰：“年伯何自而知之？”公曰：“昨王百谷先生曾有书来，备云贤侄有此佳遇，嘱托老夫相助，但不知应费几何？”曰：“三百足矣。”公即移徼江都县，支取俸银，以贷隽生。\u003cbr/\u003e\u003cbr/\u003e     媚卿哭曰：“妾以一生心力，教会玉儿歌舞。虽三千金，我亦不允，况此三百乎？”\u003cbr/\u003e\u003cbr/\u003e     正在推阻未决，忽值李公回拜，媚卿伏地恳求，公叱曰：“三百之数，出自尔口，何得悔赖？况才子佳人，正应作配，汝岂能挽冰质而就之泥途耶！”\u003cbr/\u003e\u003cbr/\u003e     既而玉姬将别，媚卿复牵衣而哭曰：“汝何忍心即去，独不念我数载之情乎？”\u003cbr/\u003e\u003cbr/\u003e     玉姬曰：“蒙尔抚诲之恩，岂不知感。但自三年以来，所得已有两千余金，亦足以偿汝之德矣！况汝尚有琼姊作伴，又何必絮絮为？”遂不顾而行。\u003cbr/\u003e\u003cbr/\u003e     至苏，往谢百谷，百谷笑曰：“我当日许子必作黄衫客，今果如何？异日贤夫妇唱和佳章，幸勿吝时时惠我。”\u003cbr/\u003e\u003cbr/\u003e     玉姬亦笑曰：“感诵明德，尚当焚香虔祝，奚啻笔墨可以裁谢耶！”\u003cbr/\u003e\u003cbr/\u003e     其后隽生以拔贡进京，选授教谕，历仕至潮阳通判，与玉姬同卒于官署。\u003cbr/\u003e\u003cbr/\u003e     卷十二\u003cbr/\u003e\u003cbr/\u003e     宋琬\u003cbr/\u003e\u003cbr/\u003e     引\u003cbr/\u003e\u003cbr/\u003e     烟水散人曰：余谓天下事奇奇怪怪，颠倒莫测，皆生于慧心之女、弄文之士。假使男愚妇劣，彼此痴痴，聋瞽相向，何至酿出许多异祸奇缘，流播宇内，以作风流公案。\u003cbr/\u003e\u003cbr/\u003e     然而文士之胆，不如女子更险；文士之心，不如女子更巧。唯其心巧，所以有玉燕钗之遗，是亦韩夫人御沟题叶之余意也；唯其胆险，所以黑夜私奔，是即卓氏琴台之故步也。","cnt":0,"sort":6640046,"author":"雪樵主人","prev":"6640045.html","next":"6640047.html","book_title":"中国十大禁毁小说文库","updateTimeFmt":"2024-03-28 17:25:53","category":"都市小说"}