{"id":0,"code":"6640047.html","title":"第105章 美人书(12)","latest_chapter_name":"正文 第225章 锦绣衣(9)","xiao_shuo_code":"9275","content":"\u003cbr/\u003e\u003cbr/\u003e    然则琬亦失节女耳，何足取重，而列诸美人之内耶！虽然楼畔投桃，不失香闺之范；汉皋解佩，奚伤窈窕之姿。而况标梅已七，必至怀春；彼美宜怜，岂难炫玉。此巨斧所以敛芒，神灯且为引照。而梅花一画，终续良缘。然则天亦怜之矣，予独吝于寸颖耶。矧其诗画兼工，色艳一世，虽欲弗载，乌能已已。集宋琬为第十二。\u003cbr/\u003e\u003cbr/\u003e     明天顺间，临安有宋琬者，字玉馨，潮州刺史宋长吉之女也。年甫十六，有姿色，工诗画，与谢生为嫡表兄妹。\u003cbr/\u003e\u003cbr/\u003e     谢生者，亦簪缨之裔也，讳骐，字天骏。弱冠游庠，一时颇有文誉，虽为长吉之内侄，而彼此各宦远方，音问久隔。与琬自七岁时见后，不复再会。\u003cbr/\u003e\u003cbr/\u003e     一日，杭人以箫鼓楼船游于湖上者，纷纷不绝。谢生亦欲偷闲作半日游，及唤小奚，自钱塘门雇舟，渡至岳庙。\u003cbr/\u003e\u003cbr/\u003e     时方停午，士女以进香而回者，莫不停舆人庙游衍。罗绮之多，多于湖畔之柳，然皆恒脂俗粉，无一可称国色。谢生乃念旧诗曰：\u003cbr/\u003e\u003cbr/\u003e     无缘不必思奇遇，恼杀春风闭阿娇。\u003cbr/\u003e\u003cbr/\u003e     既而步出湖边，将次登舫，忽见女轿十余，向西杂沓而去。意其必诣上竺，而轿内或有佳丽。亟欲舍舟雇马，尾往一游。适与同社生相遇，立谈久之，遂托以他事，加鞭骤马而进。\u003cbr/\u003e\u003cbr/\u003e     及至天竺，则诸女焚祷已毕，纷纷登轿矣。但闻兰麝之香，袭人衣袂而不散。生以不获一见，深自悔恨。\u003cbr/\u003e\u003cbr/\u003e     及步入殿中，忽见佛座之侧，遗下玉燕钗一只。拾而视之，其钗玉色温润，雕琢精工，又拈纸作条系于燕翼。展纸一看，上有细楷数行云：\u003cbr/\u003e\u003cbr/\u003e     良工爱奇玉，镂作双燕子。\u003cbr/\u003e\u003cbr/\u003e     婉媚似有情，朝暮并栖止。\u003cbr/\u003e\u003cbr/\u003e     所嗟妆台畔，寂寞不如尔。\u003cbr/\u003e\u003cbr/\u003e     为寄相思心，暂拆双飞翅。\u003cbr/\u003e\u003cbr/\u003e     愿遇多情者，令彼销魂死。\u003cbr/\u003e\u003cbr/\u003e     尔若再相逢，良缘亦在此。\u003cbr/\u003e\u003cbr/\u003e     诗后复书十八字云：“若问妾居，只在吴山左侧，子字之上，日杲之下。”\u003cbr/\u003e\u003cbr/\u003e     谢生看毕，欣然笑曰：“不知谁家闺媛，有此巧思妙句。余果痴情士也，玉燕有灵，自应遇我。”遂疾忙趋归，闭户把玩，不觉叹曰：“燕钗巧绝人工，诗句尽传春恨。使我寂寞书窗，几欲销魂死矣。然既有此美意，何不明书居址姓氏，以便我托燕为媒，璧归汝右。”\u003cbr/\u003e\u003cbr/\u003e     沉吟半晌，复将前诗哦咏数四，忽又笑曰：“细观诗后，明写吴山左侧，则其所居只在吴山之畔矣！但不知子字之上，日杲之下，暗寓何意？”遂又凝思至暮，忽然醒悟曰：“字去子，杲去日，合而言之，得非姓宋乎？”\u003cbr/\u003e\u003cbr/\u003e     是夜挑灯独坐，朗声再诵前诗。诵毕又将玉钗仔细玩弄，直至鸡鸣，犹辗转不寐。及梳洗后，忽闻其父唤云：“昨闻长吉自潮州罢归，汝宜亟去问候姑娘起居。并为我致意，俟病愈之日，便当趋晤。”\u003cbr/\u003e\u003cbr/\u003e     谢生唯唯，即时整理衣巾，挟骑而往。原来宋之第宅，在云居山上。庭栽修竹，窗瞰清漪。将次及扉，恰值郡守来拜。乃徙倚于门外者久之，即事口占一词云：\u003cbr/\u003e\u003cbr/\u003e     城外湖光，岩边乔木，环映旧家门第。问韶华、二月中旬。靠青山、云居胜地。漫想象、昔年风物，只今郁郁葱葱，更添着许多佳气。五马临门，高谈未竟，会向花间暂避。倚修篁、翠色参差。爱啼莺、娇音细细。从此后、时图候省。分明太傅东山，休认做柴桑风味。\u003cbr/\u003e\u003cbr/\u003e     候至郡守去后，生始入谒。宋翁一见，欣然携手进内，命与夫人见毕。\u003cbr/\u003e\u003cbr/\u003e     谢生从容细问起居，翁叹息曰：“我以直道被参，奉旨放归田里。抵家之后，即欲与尔翁一会，奈缘诸务种种，未及过谈。岂料郎君长成至此，英秀可喜。我两人白发皤然，宜乎龙钟极矣。”\u003cbr/\u003e\u003cbr/\u003e     生复备述老父患恙未痊，亦已衰迈之极。既而茶罢，谢生索取笔砚，录出前词，向翁请正。\u003cbr/\u003e\u003cbr/\u003e     翁喜曰：“词旨隽逸，虽使耆卿草创，少游润色，亦不过如此。但嫌奖誉太甚耳。”既而谓生曰：“诘朝节届清明，欲诣西湖扫墓，郎且住下，偕往一游。自家至戚，毋得匆匆然欲去甚亟。”是夜宿生于堂之西轩。\u003cbr/\u003e\u003cbr/\u003e     将及黎明，即有婢女红英催唤梳洗。俄而肩舆在门，夫人出至中堂，琬亦明妆冶服，随后徐步而出。\u003cbr/\u003e\u003cbr/\u003e     生以幼时会后，隔别十有余年，忽得相见，但觉琬之姿容如玉，绝世无双。向前揖毕，恍惚莫措一辞。盖琬修短适宜，两肩垂垂，备极娇娜之致。加以纤眉秀目，面如梨花淡白，两颐清媚，时带笑容，故生一见，愕然惊喜，不自禁其魂之销而意之荡矣。\u003cbr/\u003e\u003cbr/\u003e     及至墓上，扫奠毕后，琬方倚松独立。谢生悄悄从后细窥，但见鬓旁斜插玉燕钗一只，其形式与天竺殿中所拾酷肖无二。始骇然曰：“满腹相思，正虑无从消解，岂知玉燕抛情，字谜藏宋，即琬妹也。风流放诞，竟至此乎！然吾闻燕者，匹鸟也；钗者，谐也。姻缘岂在妹乎！”\u003cbr/\u003e\u003cbr/\u003e     正在踌躇之际，琬已回首见生，低声笑曰：“隔岸桃花深红可爱。烦兄拣其半吐而未全放者，折取数枝，以作瞻瓶清玩。”\u003cbr/\u003e\u003cbr/\u003e     生亦笑曰：“含蕊固佳，愚兄独不忍骤为攀折耳。”\u003cbr/\u003e\u003cbr/\u003e     是晚归后，不复谢别，仍宿于西轩之内。少顷，红英以茶送至，生授以绝句一章，托令持报琬曰：\u003cbr/\u003e\u003cbr/\u003e     拾得玄禽玉琢奇，一回相看即魂迷。\u003cbr/\u003e\u003cbr/\u003e     谁知拆散春风侣，愿赠香鬟一处栖。\u003cbr/\u003e\u003cbr/\u003e     琬得诗微微笑曰：“原来玉燕竟落于寿哥之手。”寿哥者，生之乳名也。次早，琬亦以绝句答生云：\u003cbr/\u003e\u003cbr/\u003e     莫道有心抛玉燕，宁烦拾句寄幽思。\u003cbr/\u003e\u003cbr/\u003e     成双拆散皆天意，脉脉春情只自知。\u003cbr/\u003e\u003cbr/\u003e     琬一见谢生，即爱其美貌。及闻燕钗拾自生手，思欲密图一会，以订良缘，而以林林耳目，久而未果。\u003cbr/\u003e\u003cbr/\u003e     逾数日，生以父命促归，入谢夫人。夫人曰：“郎且回去，俟数日之后，当再遣人相邀也。”\u003cbr/\u003e\u003cbr/\u003e     时琬侍侧，遂与红英送出中扉。生回首以目送琬，而低声叹曰：\u003cbr/\u003e\u003cbr/\u003e     无奈子规催别泪，断肠春色在深闺。\u003cbr/\u003e\u003cbr/\u003e     琬亦意极凄怆，吟朱淑真诗以答生曰：\u003cbr/\u003e\u003cbr/\u003e     强欲留春留不住，晓风吹恨压眉尖。\u003cbr/\u003e\u003cbr/\u003e     自生去后，琬遂刺绣无心，时时思忆。一日午睡未醒，红英疾步进房，连声唤曰：“小姐，小姐，谢家郎顷已至矣，睡何为哉！”\u003cbr/\u003e\u003cbr/\u003e     琬自梦中惊起，一闻生至，即向菱花梳理云鬓，整衣易履而出。与生见毕，因以夫人在座，略叙寒温而已。\u003cbr/\u003e\u003cbr/\u003e     是夜更余，生犹咿唔未寝。微闻门上指声弹响，启而视之，乃红英也。不胜惊喜曰：“夜阑岑寂，卿特赐临，岂非空谷足音乎！倘有所命，幸即见谕。”\u003cbr/\u003e\u003cbr/\u003e     红英微微含笑，袖出寸楮以付生曰：“深闺无限意，全在数行中。”生展而读之，其书曰：\u003cbr/\u003e\u003cbr/\u003e     琬闻风生虎啸，秋至虫鸣。故两情缱绻，虽远必孚；一意缠绵，唯才是慕。而怀春来吉士之怜，投桃获琼玖之报。诗传所载，信不诬也。唯是琬以笄年二八，随宦初归，问白璧未受隙家之聘，向慈云暗卜玉燕之缘。岂料此钗，竟落君手，怜才重貌，妾实依依。虽有中表之嫌，奚碍朱陈之缔。君何不亟倩蹇修，以姻事恳于家君，则玉镜台将不为温郎所有耶！专此密嘱，君其图之。\u003cbr/\u003e\u003cbr/\u003e     生看毕，欣然而笑曰：“我固知玉妹待我情厚，但自旦夕以来，春魂荡漾，几不自持。若待倩媒纳采，将不索我于枯鱼之肆乎！”乃裁诗以复琬云：\u003cbr/\u003e\u003cbr/\u003e     自向花前见玉容，神魂一半逗墙东。\u003cbr/\u003e\u003cbr/\u003e     牡丹梦断西楼月，杨柳声沉五夜风。\u003cbr/\u003e\u003cbr/\u003e     好信忽从青鸟至，高情岂逐晓云空。\u003cbr/\u003e\u003cbr/\u003e     叩头寄复馨卿道，早赐佳期慰病中。\u003cbr/\u003e\u003cbr/\u003e     诗去数日，一夕，红英又以小笺密报云：\u003cbr/\u003e\u003cbr/\u003e     日来偶染小恙，欲作一诗走报，意不能就。昨闻王姓求姻，家君将有允意。郎宜速去遣媒婉恳，若稍迟一日，事即不谐矣。至嘱，至嘱。\u003cbr/\u003e\u003cbr/\u003e     生接报，辗转反侧，一夜不睡。晓起辞归，婉转恳母以白于父，父首肯曰：“可即日遣媒致意。”而翁终以兄妹为嫌，坚却不允。\u003cbr/\u003e\u003cbr/\u003e     翌日生至，夫人慰之曰：“因亲结亲，吾所至愿。但缘尔妹，昨已许归王司业之子。今后郎须不时顾我，毋得以姻事不谐而致疏阔。然郎但肯着力攻书，奚患无千金佳偶耶！”\u003cbr/\u003e\u003cbr/\u003e     是夜红英又潜出，告生曰：“小姐以亲事不就，时刻堕泪。顷已命妾收拾金珠，约于次夜随郎逸去，不识郎能买舟作远遁计乎？”\u003cbr/\u003e\u003cbr/\u003e     生沉吟良久曰：“事亟矣，若非此计，何以得全？我有舅氏苏暗仲，迁居吉水，不若到彼暂依，以俟更图良策。”红英喜曰：“此计最可。”\u003cbr/\u003e\u003cbr/\u003e     次日中午，生即雇舟，舣候于涌金门内。将及更余，遂从后扉逸出，相扶下船，和衣假寐。俟至水关一启，即促出城。\u003cbr/\u003e\u003cbr/\u003e     风帆迅速，只两日间，已抵吴江。俄而烟雾漫空，晚风骤起，遥望城市，犹有五六里之隔。舟人相顾失色曰：“旋风甚紧，若再进前，必致覆没。曷若傍崖炊饭，以俟风息之后，方可到城停泊。”\u003cbr/\u003e\u003cbr/\u003e     时生、琬深以远离杭省，可保无虞，呼酒一醉，相拥而卧。\u003cbr/\u003e\u003cbr/\u003e     俄闻红英大呼曰：“有贼，有贼！”生惊起一看，乃舟人父子曹春、曹亥，持刀明火，抢入舱门。生惊唤曰：“汝等意欲何为？”曹亥亦大喝曰：“汝奸拐妇女，而利其金帛。我父子殊抱不平，直欲斩汝之首耳。”生乃跪恳曰：“所有金珠衣饰，尽凭取去，但乞全我三人之命。”\u003cbr/\u003e\u003cbr/\u003e     言未绝，曹春已将巨斧照头一劈，岂料斧才及项，铿然一声，即见火星进起，而若有物隔住。春亦失惊曰：“汝岂不应死于刀斧之下耶！”乃揪生衣领，双手一掇，投入江中，遂转身持斧杀琬及英。\u003cbr/\u003e\u003cbr/\u003e     其子曹亥，色鬼也，爱琬姿艾，以身遮救曰：“儿将三十，尚未有子，此女娇小堪怜，愿乞留之。”春亦见琬貌美，犹豫未决。\u003cbr/\u003e\u003cbr/\u003e     琬、英即跪请曰：“妾本良家之子，蹇因狂童引诱，遂致私奔，贤父子杀之良是。倘蒙矜怜愚弱，宥妾二命，愿图厚报。”\u003cbr/\u003e\u003cbr/\u003e     亥又力为劝解，春意乃止。及启观囊箧，金珠累累，约值千余金。春、亥喜甚，呼酒对酌，不觉过饮尽量。亥伏于几，春亦斜靠蓬窗，颓然而醉。\u003cbr/\u003e\u003cbr/\u003e     亥妻田氏，性极妒悍，惟恐亥欲留琬为妾，乃谓琬曰：“尔虽暂免一死，日后终被戕害。吾实怜汝二人，乘其醉卧，意欲纵汝上崖，汝等亦感德否？”琬、英泣下如雨，为之跪谢曰：“果蒙恩释，死且不朽。”田氏挥手曰：“汝但速去，迟则祸及矣。”\u003cbr/\u003e\u003cbr/\u003e     时船尚去崖尺许，琬与红素性娇怯，而以心慌意急，只奋勇一跨，已上芦汀，遂一步步相扶至岸。\u003cbr/\u003e\u003cbr/\u003e     是夜云遮月黑，陌路崎岖。正在慌急之际，忽见红灯一盏，远远火光相烛。琬遂趁光拣路而走，约行数里，其灯不远不近，仍又在前。琬已不胜倦惫，呼谓红英曰：“离船既远，二贼料难追至。遥望树林茂蔚之处，必有人家，我欲向彼茅檐暂时存憩，汝意可否？”\u003cbr/\u003e\u003cbr/\u003e     红英叹息曰：“我亦十分疲困，莫能前进矣。”遂相扶而往，挨近茅庐，忽见红灯悬在树梢。仰首一看，门上有一匾曰“怡老庵”，又见左壁粘一乡宦示谕云：“照得本刹乃女僧空照焚修之所。”琬大喜曰：“既系尼庵，我等就在此寄迹。”向扉敲唤久之，始有一尼披衣启问，即空照也。琬稽首作礼，备述被难之由。\u003cbr/\u003e\u003cbr/\u003e     尼亦黯然变色曰：“原来是一宦家小姐，乃遭此危辱，可惜、可恨。但荒山虽可暂避，而以僻处旷野，时有棍徒骚扰，只恐小姐如此容色，不能免祸，奈何！”\u003cbr/\u003e\u003cbr/\u003e     琬曰：“妾闻大士慈悲，唯欲救人苦厄，姑姑既皈莲座，岂无慈悯之心？况妾闭户潜踪，谅亦不致惹祸。”尼遂首肯。\u003cbr/\u003e\u003cbr/\u003e     自后琬在庵中，时写小画，托尼出卖，以作香烛之资。而春去夏来，每一思念谢生，不觉涕泗交下，肚肠寸寸裂矣。\u003cbr/\u003e\u003cbr/\u003e     生以是夕撺入江心，随波荡漾，自谓必死。飘至数里之外，忽遇浮木，得以凭附至岸。沿途抄化，抵吉水时，已旬余矣。\u003cbr/\u003e\u003cbr/\u003e     苏暗仲见生褴褛之状，惊询其故。生不以实告，托言游学被劫，暗仲急命更衣，再三抚慰曰：“贤甥既至，此地亦文学之薮，不妨久住肄业，毋得望云增感，即作返棹计也。”\u003cbr/\u003e\u003cbr/\u003e     无何，有水部胡逊公者，将赴金陵，阻风暂泊，生以年谊投刺往谒。忽见舱屏悬画梅花一幅，上题七言绝句二章云：\u003cbr/\u003e\u003cbr/\u003e     雪谷冰崖质自幽，不关渔笛亦生愁。\u003cbr/\u003e\u003cbr/\u003e     春风何事先吹绽，消息曾无到陇头。\u003cbr/\u003e\u003cbr/\u003e     其二\u003cbr/\u003e\u003cbr/\u003e     小窗春信不曾差，昨夜东风透碧纱。\u003cbr/\u003e\u003cbr/\u003e     笔底欲传乡国恨，南枝为写两三花。\u003cbr/\u003e\u003cbr/\u003e     花朝后三日，古杭兰斋女史题\u003cbr/\u003e\u003cbr/\u003e     生朗咏一过，掩面唏嘘，几欲泪下。逊公怪而问之，生对曰：“此画乃小侄亡妻之真迹也。”\u003cbr/\u003e\u003cbr/\u003e     盖兰斋女史者，琬之别号。先时以诗赠生，尝用此印，故生志而不忘。因详询其何自而得，逊公曰：“乃姑苏钱惠卿所售也。”\u003cbr/\u003e\u003cbr/\u003e     生即连夜至苏，以问惠卿，惠卿曰：“君但至吴江十里，访问怡老庵尼空照，即可知矣。”\u003cbr/\u003e\u003cbr/\u003e     生又附舟至县，沿村访觅，始抵尼庵。时已昏暮，向扉轻扣数下，寂无应者。遂大声疾呼，始有人在内遥问曰：“来者为谁，莫非是钱塘谢天骏否？”生连声应曰：“然，然。”\u003cbr/\u003e\u003cbr/\u003e     俄有老尼，启送延入，生慌忙问曰：“小生果系钱塘谢七，不知姑姑何以预知其来？”\u003cbr/\u003e\u003cbr/\u003e     老尼笑曰：“某虽山野朽姿，久与玉仙为伴，君欲晤一心上人否？”言未既，琬亦趋步而出，与生抱颈大哭，备叙神灯指路，得至尼庵始末。复蒙观音大士托梦云：“‘尔夫幸遇浮木，得以不死，只在某月某日，当至庵中相会。’以是预知郎之来也。但郎得何消息，辄肯踪迹至此？”生亦备述遇画相寻之故。\u003cbr/\u003e\u003cbr/\u003e     自此便在庵中肄业，改名入泮。旋逢大比，既中乡闱，复获南宫奏捷。锦归之日，遣人持书报父。\u003cbr/\u003e\u003cbr/\u003e     父即驰白宋翁，翁叹曰：“此皆不肖女之愆，岂能独罪七儿？今既获第，便当相好如初，不复更记前事矣。”\u003cbr/\u003e\u003cbr/\u003e     遂遣人至苏，接生到家完聚。其后生以兵部主事，历官至太常寺卿，告乞终养至家。\u003cbr/\u003e\u003cbr/\u003e     生尝以扁舟过河，登烟雨楼赋诗吊古，俄见一人方巾华服，从者数辈，亦至楼上闲眺。时生葛巾便衣，只一书童步随，其人略不相顾，凭栏踞坐，旁若无人。\u003cbr/\u003e\u003cbr/\u003e     生意不堪，询其姓字，其人应声曰：“子敬姓曹，敝居即在南岸。”还以问生，生未之答，书童曰：“家主是太常寺谢爷，尔亦知之否。”\u003cbr/\u003e\u003cbr/\u003e     其人踌躇不安，起身逊坐，因谓生曰：“敝居咫尺，颇有园亭花木之胜，如不见弃，愿乞枉驾一观。”\u003cbr/\u003e\u003cbr/\u003e     生亦游兴勃勃，遂渡过南岸，步入其园。竹栏潇洒，花径逶迤，果人间别一洞天也。其人慌忙备茶，茶罢随又备酒。\u003cbr/\u003e\u003cbr/\u003e     数杯之后，生欲起身作别。复以金莲杯送过。生爱其精妙，复转杯底细看，上镌五字云“兰斋女史制”。不觉暗暗惊异，立唤书童取银三十两，以绐之曰：“我爱此杯形式精雅，欲令匠工照样制造，特以此银暂押杯去，君意允否！”其人欣然曰：“持去可也，何用押为？”\u003cbr/\u003e\u003cbr/\u003e     生复遣童细细诘问，始知其人即舟子曹春也。因以所劫之资，起家巨万。又值族孙某获领南都乡荐，故尔改换巾服，而生亦不复识认矣。\u003cbr/\u003e\u003cbr/\u003e     既归武林，即以金莲杯白于臬司，立提二凶拷讯定罪。其后曹春得释，曹亥竟死狱中。计其享受仅十年耳。\u003cbr/\u003e\u003cbr/\u003e     嗟乎，贫富命也，世之横得而荣者，未尝不以横废而死。财利之不可幸求也，亦既彰明较著，而贪得徇利之夫，比比皆是，直至撄祸而不知悔，亦愚矣哉！\u003cbr/\u003e\u003cbr/\u003e     后有山阴徐渭，为赋宋琬诗曰：\u003cbr/\u003e\u003cbr/\u003e     黄莺啼时芳草暮，春深难把兰心固。\u003cbr/\u003e\u003cbr/\u003e     一见潘郎即有情，涌金便是琴台路。\u003cbr/\u003e\u003cbr/\u003e     从来才色自相怜，失行何须诋尔愆。\u003cbr/\u003e\u003cbr/\u003e     三载禅关缘已证，至今松月尚娟娟。","cnt":0,"sort":6640047,"author":"雪樵主人","prev":"6640046.html","next":"6640048.html","book_title":"中国十大禁毁小说文库","updateTimeFmt":"2024-03-28 17:25:53","category":"都市小说"}