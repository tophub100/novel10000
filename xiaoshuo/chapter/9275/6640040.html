{"id":0,"code":"6640040.html","title":"第98章 美人书(5)","latest_chapter_name":"正文 第225章 锦绣衣(9)","xiao_shuo_code":"9275","content":"\u003cbr/\u003e\u003cbr/\u003e    夫事因奇著，情以言宣，此予梦诗所由作也。忆予二八之龄，获梦天妃，遂窥吉士。而啜我以琼浆，延我于绣闼，异哉斯梦，耿耿莫忘。自梦后三载而获遇我夫子。又二十年之后，随任闽司，进观衙宇，木兰当窗，玉英初吐，无不宛符昔梦。嗟乎！虽缘出白天，事由宿世，而偶然一梦，了我生平。不知天妃何仙？予与天妃何旧？用缀近体十章，以标灵异。若负能诗，而欲以此扬厉风雅，则予乌乎敢！\u003cbr/\u003e\u003cbr/\u003e     卷五\u003cbr/\u003e\u003cbr/\u003e     张畹香\u003cbr/\u003e\u003cbr/\u003e     引\u003cbr/\u003e\u003cbr/\u003e     烟水散人曰：天下女子，贤贞才智有如张畹香者乎？予闻之鹿车共挽，少君之贤；庑下与案，德耀之淑。而千载之下，追踪并秀者，孰能有如畹香？\u003cbr/\u003e\u003cbr/\u003e     予闻之，“绿肥红瘦”，易安之词也；“东风柳眼”，静庵之诗也。而诗词兼美，足以伯仲于朱李之间者，孰能有如畹香？\u003cbr/\u003e\u003cbr/\u003e     予闻之，楚战将危，其女望云而知其克捷；越人航海，其妻占风而悼其必亡。而相夫起家，保贞乱世，其智不在二妇之下者，孰能有如畹香？\u003cbr/\u003e\u003cbr/\u003e     然以少君之贤，而未闻有易安之词。易安娴于词句，而乏楚越二妇之智。其兼备诸美，而卓绝千古者，又孰能有如畹香？\u003cbr/\u003e\u003cbr/\u003e     或曰：“畹香一女子耳，岂能贤贞才智炳炳若是！”噫！使畹香不女子者，无其诗，无其智，无其淡泊之高致矣！一片巾帼世界，反轻视夫畹香哉！\u003cbr/\u003e\u003cbr/\u003e     予于丁酉岁，尝偕月邻诸子，望月虎丘，酒阑秉烛，各抒异闻。客有备述畹香事者，诸子抚掌称异，皆以为美人之尤。而嘱予为传，以补《世说》所未载。集张畹香为第五。\u003cbr/\u003e\u003cbr/\u003e     张畹香者，讳兰，维扬富户张玉楼之女也。天性颖慧，自七岁即工诗词。尤喜妆饰，尝画修眉，宛然新月形，诸姊莫能仿其妩。而每日只穿红衫，故玉楼珍爱异于诸女，尝呼为“红衫儿”。\u003cbr/\u003e\u003cbr/\u003e     一日，庭前兰花初绽，玉楼指花而笑曰：“汝名兰，何不咏兰以见志。”畹香时方九岁，即应声而吟曰：\u003cbr/\u003e\u003cbr/\u003e     托质宜幽谷，含馨并绿荪。\u003cbr/\u003e\u003cbr/\u003e     悔因原佩后，移赏入朱门。\u003cbr/\u003e\u003cbr/\u003e     玉楼素昧文理，但见矢口成章，夸其敏捷，而不知诗内含蓄何意。乃命录出，以示其女塾师。师曰：“观其诗，即知其志。令爱异日必甘淡素，而恪守闺范者也。”玉楼喜曰：“女以节操为本，若能恪守闺仪，则为好女子矣。”\u003cbr/\u003e\u003cbr/\u003e     及年十七，本城乡绅有赵宦者，闻其才美，而倩媒求聘。玉楼意将许之，畹香坚执不允，私谓其母曰：“儿闻‘贫难婚富，富难婚贵’，故必家计相仿，气谊相洽，方可联姻。况既贵显，必当报效朝廷，施德泽于乡里，方能长享。今赵宦倚势凌人，骄横极矣，其危若朝露，安可与议婚姻，以被其祸乎？”于是力阻玉楼，其事遂寝。\u003cbr/\u003e\u003cbr/\u003e     未几，赵宦果以论罪系狱，坐赃十万，戚族中无不被其株累。玉楼闻而惊叹曰：“吾儿机智，远胜于我，所惜非男子耳！”\u003cbr/\u003e\u003cbr/\u003e     自此每事必与畹香计议而行，无不揣度如见。并一应往来书札，俱属畹香代笔，无不俄顷立办，文采烨如。\u003cbr/\u003e\u003cbr/\u003e     是时广陵诸彦，自文社外，更立诗社，分题唱和，竞吐菁英。有以《春日细雨》为题，拈一东韵，各成一律，凡十有四篇，唯子拱娄生一首，最为畹香得意。其诗云：\u003cbr/\u003e\u003cbr/\u003e     微雨如丝向晓蒙，斜侵萝薜任轻风。\u003cbr/\u003e\u003cbr/\u003e     当阶不损苔痕绿，着树轻濡花片红。\u003cbr/\u003e\u003cbr/\u003e     乳燕乍飞堪润翼，湿云弄色欲漫空。\u003cbr/\u003e\u003cbr/\u003e     数声啼鸟知何处，只在模糊柳浪中。\u003cbr/\u003e\u003cbr/\u003e     畹香每于吟残绣倦，必哦咏是诗。闻其未娶，每有托字之意，而难于启口。\u003cbr/\u003e\u003cbr/\u003e     忽值娄生以事干于玉楼，玉楼为设供馔，坚留小饮。酒阑将夕，娄生窃慕畹香之美，时时回觇珠帘。忽见帘内云鬟横绿，或现或隐，意必畹香。思欲以词挑动，遂索笔砚，以庭前石榴花为题，书《菩萨蛮》一阕云：\u003cbr/\u003e\u003cbr/\u003e     绛英似火枝头拥，无言有意含情重。相妒是红裙，还怜照眼明。轻盈宜带雨，繁艳能禁暑。若隔珠帘猜，依稀似杏腮。\u003cbr/\u003e\u003cbr/\u003e     于是畹香果在帘内，窥见娄生貌既风流，词复含情婉切，遂归绣房，赋词一首，以寓其思羡之意。其词曰：\u003cbr/\u003e\u003cbr/\u003e     晚色横空，凉风初起，摇曳茶烟一缕。徒倚闲阶，满怀心事、向谁堪语。最愁杀、困人炎暑，惹得眉间绿皱，更添几许。但见容与清佳，榴词隽婉，真个轩轩霞举。欲托幽衷，那知自有东君作主。忽又值、潇潇夜雨，遥想酒阑读罢，那人何处。\u003cbr/\u003e\u003cbr/\u003e     畹香之意，已属娄生。而其美艳之名，倾动一邑，所以士绅央媒求聘者纷纷不绝，畹香执意不允曰：“必得贤如娄子拱者方可。”\u003cbr/\u003e\u003cbr/\u003e     其母揣识其意，遂以告玉楼。玉楼叹息曰：“娄生才貌，我亦爱之。所惜其一贫如洗耳！然婚姻事亦岂我尔所能强，且再少缓，当从其意可也。”\u003cbr/\u003e\u003cbr/\u003e     二人方商议时，婢有轻鸿者，伏在屏后窃听，遂以玉楼之语，趋告畹香。畹香喜而作词曰：\u003cbr/\u003e\u003cbr/\u003e     脉脉幽怀只自筹，几回无语独凭楼。断肠时节是深秋。风漏雁鸿情似实，月沉杨柳意还浮。是真是假暂纾愁。\u003cbr/\u003e\u003cbr/\u003e     娄生向来文战不利，是岁宗师科试，拔居优等，玉楼之意遂决。乃择日设宴，以请娄生，遍延名士数十，并其戚属钟士谦。士谦已年七十余，遂居首席，其余依齿而坐。须臾，酒将半酣，钟士谦曰：“诸兄亦知敝亲今日此酒为何而设？”众曰：“正欲请问玉翁见邀之意。”士谦曰：“只为敝亲有女，小字畹香，年方及笄，尚无快婿。所以薄设蔬觞，单为议配耳。”\u003cbr/\u003e\u003cbr/\u003e     诸名士中有年少而未娶者，意必玉楼所属，皆欣然色喜而问曰：“向闻玉翁令嫒才貌无双，允称闺秀。所愧座无佳士，谁任东床？”士谦曰：“敝亲所属，乃子拱娄兄也。”一座皆惊，无不相顾窃笑。\u003cbr/\u003e\u003cbr/\u003e     娄生亦避席而谢曰：“不肖何人，斯敢望乔门坦腹。”遂尽欢而去。即请士谦为媒，择吉亲迎过门。虽则陋巷萧然，室无长物，而左琴右书，亦颇潇洒有致。\u003cbr/\u003e\u003cbr/\u003e     娄生尝问曰：“卿生于殷富之家，享用华美。今乃归我贫士，尘甑荒凉，将无郁郁而非意之所乐乎？”\u003cbr/\u003e\u003cbr/\u003e     畹香曰：“子能慕伯鸾之风，妾愿举孟光之案；子能如相如着犊鼻，妾亦何难当垆涤器。夫家君之以贱妾相托者，特以子之才德可重耳。若或轻贫贱而慕富贵，不唯违妾之意，亦岂所望于君者哉！”\u003cbr/\u003e\u003cbr/\u003e     娄生改容而谢曰：“愧我德乏庞公，卿真今日之桓少君也。”\u003cbr/\u003e\u003cbr/\u003e     因畹香讳兰，即以“兰”字为韵，尝赋诗相戏曰：\u003cbr/\u003e\u003cbr/\u003e     轻风剪剪拂栏杆，春色偏宜向晓看。\u003cbr/\u003e\u003cbr/\u003e     只羡海棠娇欲语，争知林下有芳兰。\u003cbr/\u003e\u003cbr/\u003e     其二\u003cbr/\u003e\u003cbr/\u003e     傍水幽居石径宽，画眉终日并相欢。\u003cbr/\u003e\u003cbr/\u003e     漫随蛱蝶寻娇杏，独剪蓬蒿护弱兰。\u003cbr/\u003e\u003cbr/\u003e     其三\u003cbr/\u003e\u003cbr/\u003e     晓窗梳罢绿云鬟，欲下庭除露尚寒。\u003cbr/\u003e\u003cbr/\u003e     脱换绣鞋何处去，笑从深径摘幽兰。\u003cbr/\u003e\u003cbr/\u003e     其四\u003cbr/\u003e\u003cbr/\u003e     倾国从来羡牡丹，春风拂槛一枝寒。\u003cbr/\u003e\u003cbr/\u003e     为夸锦字机中织，错向人前唤若兰。\u003cbr/\u003e\u003cbr/\u003e     畹香亦以娄生之讳“星”字为韵，戏答四绝云：\u003cbr/\u003e\u003cbr/\u003e     一方明月到幽亭，花影朦胧露细零。\u003cbr/\u003e\u003cbr/\u003e     良夜莫叫贪睡早，从君索酒看文星。\u003cbr/\u003e\u003cbr/\u003e     其二\u003cbr/\u003e\u003cbr/\u003e     联罢新诗学弄笙，双双时倚百花屏。\u003cbr/\u003e\u003cbr/\u003e     必须七夕方相会，长笑牵牛织女星。\u003cbr/\u003e\u003cbr/\u003e     其三\u003cbr/\u003e\u003cbr/\u003e     东风吹绽柳梢青，门绕梨花夜未扃。\u003cbr/\u003e\u003cbr/\u003e     对月不妨重觅句，欲将诗思动春星。\u003cbr/\u003e\u003cbr/\u003e     其四\u003cbr/\u003e\u003cbr/\u003e     步檐徙倚佩丁丁，柳带栖鸦暮霭青。\u003cbr/\u003e\u003cbr/\u003e     何处玉箫声似咽，半轮新月傍三星。\u003cbr/\u003e\u003cbr/\u003e     自此花晨月夕，唯以诗咏唱酬。虽或簟瓢屡空，而米薪酒果，自有玉楼不时送至。所以啸歌无废，绮梦情酣。\u003cbr/\u003e\u003cbr/\u003e     其壁邻是一富家，主人吝而且刻。畹香每欲迁徙另居，娄生曰：“只此数椽，亦足以容膝而蔽风雨，何用迁为！”\u003cbr/\u003e\u003cbr/\u003e     畹香曰：“不然，君若不去，主有奇祸。妾父有一别业，离城咫尺，颇有花亭月榭，足以栖迟。妾已先期禀请，无俟君之考架也。”\u003cbr/\u003e\u003cbr/\u003e     娄生不得已，遂唤扁舟，挈其琴书，即日徙去。\u003cbr/\u003e\u003cbr/\u003e     去不半月，而富翁家起火，延烧其邻五十余家。娄生愕然惊异曰：“若不听卿，则青毡已付回禄。不知卿操何术，而能预料若此！”\u003cbr/\u003e\u003cbr/\u003e     畹香笑曰：“妾亦不过据理揣摩，岂操术数而能先见哉！盖居必择邻，不可不慎。其人既富而吝刻至极，则上悖天心，下招人怨，非遇火盗，即遭横事。此理之常，无足怪者。若不迁而远之，安免波累乎！”\u003cbr/\u003e\u003cbr/\u003e     忽一日，其邻胡月郎同一人以金饼来卖，其金重三两，赤色如火。计其价，应值三十余金。而偿以半价，其人已允。娄生贪其贱，而倾囊以市之。畹香从内遥呼曰：“催徵之吏日迫于门，安得余资而换若金乎！”遂立逼吐还，而以酒食以食之，其人感谢而去。\u003cbr/\u003e\u003cbr/\u003e     又一日，有以金簪来卖者，其人破巾敝屦，貌甚憔悴。及观其簪，则镶以猫儿眼。问价几何，伸二指曰：“实要二两。”畹香甚喜，疾令娄生如其数以畀之。即转售于宦室，得价二百余两。\u003cbr/\u003e\u003cbr/\u003e     而前此胡月郎之金，因娄生退还，遂鬻于本村富户邵某。而其同来之人，实系江中之巨盗也，与胡月郎亦非相识，盖贪其厚谢而为居间兑卖耳。未几事败，供出月郎，并及邵某。月郎一闻其事，即时远窜。邵某罄其资产，方出囹圄。\u003cbr/\u003e\u003cbr/\u003e     娄生始为骇然曰：“胡月郎，邻居识熟，吾故信托。至卖金簪者，不知其所从来，实觉面生可疑。乃彼此相反，而卿之揆量如神，其故何也？”\u003cbr/\u003e\u003cbr/\u003e     畹香曰：“君知其一，未知其二。夫金之为物，人所易识，无愚者亦知其价之轻重也。乃偿以半值而即见允，彼非昧于价也，特速于售耳。即其速售已有可疑，而况月郎无妻小，乃游手游食之辈，岂以邻居而可轻信乎？若夫猫儿眼者，人所罕见。观其人则又容色困悴，似有羞涩之态，此必宦室之裔，贫乏无聊，故出其先世所遗，而孟浪行鬻，以为口计耳。所以令君速付其值，不然必为识者所得矣！”\u003cbr/\u003e\u003cbr/\u003e     娄生听毕，欣然鼓掌而笑曰：“贤卿料事甚明，果有过人之智。但彼已去，而复呼转，啖以酒食者，则又何也？”\u003cbr/\u003e\u003cbr/\u003e     畹香曰：“业已交易，而我立沮退出，岂不怀愠。况其状狰狞可惧，故不惜食而以酒食者，冀其欢也。”\u003cbr/\u003e\u003cbr/\u003e     于是娄生事无大小，必咨于畹香而后行。数年之间，竟成富室。\u003cbr/\u003e\u003cbr/\u003e     是岁春，闯贼犯阙，遂有彰义门之变。而江淮诸郡，靡不骚然震动。在城士庶，移徙纷纷，畹香独曰：“事尚无虞，未可轻动。”\u003cbr/\u003e\u003cbr/\u003e     及弘光帝正位南都，在廷权贵有与娄生相厚者，遣人致书曰：“天下方危，主上新立，正吾党建功树业之秋。子能主我，则富贵可得也。”\u003cbr/\u003e\u003cbr/\u003e     娄生欣然欲行，畹香力谏曰：“今闯贼倡乱，中原糜沸。新主虽立，仍有奸佞擅权，窃恐天下事，尚未可料也！乃子冀图幸进，若以富贵为乐，则尔与我抱瓮灌花，逍遥蓬径，宴眠早息，足以自娱。又何必趋事权门，鞅掌簿籍，而以国事经心乎！设或志在立功，则吾相君之面，贵乏封侯，而况胸无经济，将谓寻章摘句可以退贼乎！盖无道则隐，乃古圣之格言。妾与子方惧寇乱将及，避迹不深耳！乃欲昧时希用，被锦绣而为享祀之牺牲，窃虑祸患一至，悔无及矣！同林栖鸟，休戚相关，不得不以正言告君，唯熟念之！”\u003cbr/\u003e\u003cbr/\u003e     娄生曰：“诺，吾已绝意功名，前言戏之耳！”\u003cbr/\u003e\u003cbr/\u003e     未几，忽值高杰内变，畹香曰：“妾闻大乱归乡，小乱归城。今天下必至大乱，若不远避，祸将及矣！”遂挈资徙居城外四十余里。\u003cbr/\u003e\u003cbr/\u003e     有乱兵张、郝二将者，系本地人，熟知乡路。佩刀负矢，直逼娄生所居。其邻近避难之家，忽闻乱兵卒至，无不扶老携幼，纷纷远窜。畹香将欲出扉，二贼足已跨进，即欲逼住行淫。\u003cbr/\u003e\u003cbr/\u003e     畹香面不改容，欣然笑曰：“妾闻二将军之名久矣。今天下扰攘，尚武而不尚文，正二将军立功之日，异时金印如斗，佩诸肘后，二将军功名赫赫，谁堪相比！妾恨失身腐儒，偃蹇荆布。今以天假奇缘，幸蒙二将军赐顾。妾藏有豚蹄斗酒，愿为二将军把盏称喜，即望少留数夕，相共盘桓。但异日富贵时，愿祈携妾同享，无忘妾也。”\u003cbr/\u003e\u003cbr/\u003e     遂呼娄生出拜曰：“今日尚为尔妻，明日妾身即为二将军所有矣！”乃以酒肉整理捧出，又诒二贼曰：“诸勇士荷戈持戟，环列于门，使妾惊悸不安，望乞敕令散去，当与二将军从容闲话耳！”\u003cbr/\u003e\u003cbr/\u003e     二贼料无他虞，即令暂退。畹香殷勤斟酒递劝，二贼坦然不疑，举杯立尽。岂知酒内已下砒霜，须臾毒发，二贼俱毙。其时众贼散行村落，各自掳掠，遂唤婢仆扛出尸骸投水。搬携细软，棹舟远渡而避。直至次日，乱兵方去。其为乡民击死者，亦有二十余。而沿村抄劫，妇女被污者，不计其数。独畹香保全，不失一物。乃告娄生曰：“此地亦非安土，宜更择居。”遂又远徙二十里之外。不料贼寇蜂起，在在窃发。畹香时刻筹谋，或令娄生与贼佯为结纳，而阴实图之；或以金帛纳饷；或潜匿以避其锋。所以间关二载，得免于祸。至顺治三年，始还故址。\u003cbr/\u003e\u003cbr/\u003e     而兵燹之后，残毁无遗。加以大兵不时经临骚扰，畹香复与娄生计议曰：“若使天下即日平定，则桑梓之地不可弃也。设或闽广未下，吾恐大兵往来频繁，必无宁息之日。曷若徙居金陵，方保无事。”\u003cbr/\u003e\u003cbr/\u003e     娄生唯唯，即又往省买宅。留仆王忠等管守田房，便同畹香移居白下。其后大兵养马广陵，士庶辗转播迁，靡不荡其资业。而娄生安居无事，优游卒岁者，皆畹香之力也。\u003cbr/\u003e\u003cbr/\u003e     时畹香已年四十余，容色愈艳。但以子嗣尚艰，乃为谋置一妾。即邻居郑氏之女，名唤玉姬，年才十七，性极敏淑，粗工吟咏，尝作《美人对镜》诗曰：\u003cbr/\u003e\u003cbr/\u003e     拂尘开玉匣，照影即生怜。\u003cbr/\u003e\u003cbr/\u003e     恍惚疑为我，依稀认作仙。\u003cbr/\u003e\u003cbr/\u003e     新妆同艳冶，巧笑各嫣然。\u003cbr/\u003e\u003cbr/\u003e     莫讶时疏隔，绸缪不计年。\u003cbr/\u003e\u003cbr/\u003e     畹香爱其能诗而娟秀，尝赠以绝句二章云：\u003cbr/\u003e\u003cbr/\u003e     玉润盈盈二八余，中庭雪后放梅初。\u003cbr/\u003e\u003cbr/\u003e     檀郎慎莫私寻约，好把新诗唱和予。\u003cbr/\u003e\u003cbr/\u003e     其二\u003cbr/\u003e\u003cbr/\u003e     窗前初办晓妆成，新试春衫媚自生。\u003cbr/\u003e\u003cbr/\u003e     为见艳姿因感昔，感予年少更怜卿。\u003cbr/\u003e\u003cbr/\u003e     娄生亦以畹香贤淑，作诗以美之曰：\u003cbr/\u003e\u003cbr/\u003e     感谢芳卿贞且贤，任予寻梦楚峰边。\u003cbr/\u003e\u003cbr/\u003e     漫夸三月桃花美，却羡芙蓉秋更鲜。\u003cbr/\u003e\u003cbr/\u003e     自娶玉姬一载，即获举男。畹香喜极，抚爱如同己出。其后庚寅岁，复归维扬故居。至八年辛卯，又徙秣陵。尝有《此君轩诗集》梓行于世，故不备载，唯录其轶诗焉。\u003cbr/\u003e\u003cbr/\u003e     卷六\u003cbr/\u003e\u003cbr/\u003e     陈霞如\u003cbr/\u003e\u003cbr/\u003e     引\u003cbr/\u003e\u003cbr/\u003e     烟水散人曰：予尝读三奇传，为之击节赏慕。及友人为予述陈玄洲三女丽情艳事，则又非三奇可得而班也。夫螓首蛾眉，杏唇桃脸，女容也；然色庄语寡，笑乏倾城，则亦未足为艳。刺绣织纺，女红也；然不读书、不谙吟咏，则无温雅之致。守芬含美，贞静自持，行坐不离绣床，遇春曾无怨慕，女德也；然当花香月丽而不知游赏，形如木偶，踽踽凉凉，则失风流之韵。必也丰神流动，韵致飘扬，备此数者而后谓之美人，则霞如是矣。\u003cbr/\u003e\u003cbr/\u003e     然以玉娟之尖，小莺之秀，虽其芳洁少逊于姊，而情韵有余，亦难律以失身之玷，当夫！莺声织锦，宁无匹偶之思；春气熏怀，奚免吉士之诱。而况时同言笑，赓和珠玑，有不神驰魂荡而能已于情哉！予窃羡夫锦帐欢浓，二姨梦合，不知何福修来，乃有如此享用。乐哉崔生！花源月窟，只在寻常闺阃间也。\u003cbr/\u003e\u003cbr/\u003e     浥予尝以花徵品，则霞如者，凌水烘霞，既美且艳，乃春之牡丹、秋之芙蓉也；玉娟者，流影迷莺，含芳待月，乃碧桃、红杏也；若小莺者，披轻风而荡漾生姿，芳露而托情自远，则月底海棠耳。\u003cbr/\u003e\u003cbr/\u003e     昔江东以二乔并著，后人遂有观书之绘，而文词不少见，则有色而无才。可知岂能才情并丽，丰韵兼优，有若霞如之姊妹耶？然白璧微瑕，终难为娟、莺而曲护。则吾所取，不无轩轾于其间。集陈霞如为第六。\u003cbr/\u003e\u003cbr/\u003e     楚有陈翁者，失其讳，而仅以玄洲字传，与妻屠氏，俱善诗。年将五十，只生三女，季曰小莺，年甫十三；仲名玉娟，长莺二岁；而霞如为长，已年十八。虽均有倾城之艳，亦唯霞如为最美。玄洲尝为《三女诗》曰：\u003cbr/\u003e\u003cbr/\u003e     玉娟娇小十四余，小莺绰约似秋蕖。\u003cbr/\u003e\u003cbr/\u003e     二女盈盈已并秀，更有长女名霞如。\u003cbr/\u003e\u003cbr/\u003e     霞如十岁能织绮，十三工赋诗。\u003cbr/\u003e\u003cbr/\u003e     只今已二九，姣好有殊姿。\u003cbr/\u003e\u003cbr/\u003e     屠氏亦作《三女吟》曰：\u003cbr/\u003e\u003cbr/\u003e     余家有三女，均抱瑰丽姿。\u003cbr/\u003e\u003cbr/\u003e     长女尤秀异，搦管解赋诗。\u003cbr/\u003e\u003cbr/\u003e     二女及三女，虽小无娇痴。\u003cbr/\u003e\u003cbr/\u003e     才能织流黄，刺绣已自知。\u003cbr/\u003e\u003cbr/\u003e     画屏开孔雀，锦幕施红丝。\u003cbr/\u003e\u003cbr/\u003e     谁言生男好，生女亦门楣。\u003cbr/\u003e\u003cbr/\u003e     犹胜东家翁，暮年孤自悲。\u003cbr/\u003e\u003cbr/\u003e     细观二诗之意，则霞如之美更胜于娟、莺可见矣。\u003cbr/\u003e\u003cbr/\u003e     忽一日，仲春时候，有崔生者，讳襄，字秀文，小字寿哥，年甫弱冠，秀韶有文，乃屠氏嫡妹之子，幼时曾与霞如同学。其后崔生之父以令史选余杭县县丞。丞满即迁本府经历，崔生随任读书六载，至是始归，即来省候。\u003cbr/\u003e\u003cbr/\u003e     屠氏惊喜曰：“记得吾甥去时，发尚复眉。不料一别六年，忽尔长成如许，想甥学业必有进益。今闻县试已近，甥当努力着鞭，不得再为蹉跎矣！”\u003cbr/\u003e\u003cbr/\u003e     崔生曰：“荷蒙姨母垂爱，愚甥敢不勉力，以副尊望。但今三位贤妹，想亦长成，愿请一见。”","cnt":0,"sort":6640040,"author":"雪樵主人","prev":"6640039.html","next":"6640041.html","book_title":"中国十大禁毁小说文库","updateTimeFmt":"2024-03-28 17:25:53","category":"都市小说"}