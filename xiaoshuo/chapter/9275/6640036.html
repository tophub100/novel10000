{"id":0,"code":"6640036.html","title":"第94章 美人书(1)","latest_chapter_name":"正文 第225章 锦绣衣(9)","xiao_shuo_code":"9275","content":"\u003cbr/\u003e\u003cbr/\u003e    ——徐震梓定\u003cbr/\u003e\u003cbr/\u003e     卷一\u003cbr/\u003e\u003cbr/\u003e     小青\u003cbr/\u003e\u003cbr/\u003e     引\u003cbr/\u003e\u003cbr/\u003e     雪庐主人曰：千百年来，艳女、才女、怨女，未有一人如小青者。临邛、章台，艳矣才矣，而不怨。绿珠、小玉，亦艳矣才矣，而欢极憾终，要亦怨其所不必怨。孰与姬之托根失所，阒寂自如，或讽之去终不去，竟以怨死乎！\u003cbr/\u003e\u003cbr/\u003e     姬之前身似屈平，冯生之前身似楚怀王，妒妇之前身似上官大夫、令尹子兰。楚怀之莽也，上官、令尹之阴贼也，桂中之蠹，生则俱生。姬病益苦，益明妆靓衣，又似当年汨罗将沉，犹餐英而纫蕙也。\u003cbr/\u003e\u003cbr/\u003e     太史公曰：“以彼才游诸国，何国不容，而自令若是。”噫，斯三闾之为三闾，亦小青之为小青欤！三闾求知己於世人，不得，而索之云中之湘君。湘君女子也，因想轮结，还现女子身而为小青。\u003cbr/\u003e\u003cbr/\u003e     小青求知己于世人，不得，而问之水中之影。夫太白举杯邀月，对影三人，唯太白之影可与太白对，小青之影可与小青语耶！读其诗，至“瘦影自临春水照，卿须怜我我怜卿”，泪亦不能为之堕，心亦不能为之哀也。\u003cbr/\u003e\u003cbr/\u003e     烟水散人曰：红颜薄命，自古皆然。环佩空归，留青纱于绝塞；阳台擅嬖，织锦字於回文。其怨可谓深矣！然予谓小青之怨更有甚焉。盖狂童匪匹不亚□□，狮子扬威岂同黄里，而能寂处孤山，托芳怀于素萼，怨固堪怜，贞尤可取。此艳质香魂，羞见坠楼之句，不得为非烟而宽咏也。予尝于雨窗灯下读其诗，而为之抚掌称幸。夫史迁不被腐刑，则《史记》可以不作。姬若得其所归，则已合欢金屋，调笑鸳房，又何能苦思抒怨，而有零珠残玉，如十二章之诗，至今历历，犹在人口耳间耶！美人兮美人，不知为暮雨兮为朝云。芳徽莫忘，彤管无愧。集小青为第一。\u003cbr/\u003e\u003cbr/\u003e     明朝历昌（万历、泰昌）间，杭州有一冯生者，豪公子也。尝慕扬州为天下第一名郡，泛棹往游。遂托媒妪，买一小青为妾。\u003cbr/\u003e\u003cbr/\u003e     青与生同姓，名唤玄玄。夙根颖异，姣美绝伦。当十岁时，遇一老尼，授以《心经》一卷。小青才读数遍，即能了了，复之不失一字。老尼曰：“此儿虽然敏慧，但惜福薄。愿乞与我作为弟子。设或不肯，切不可令其识字，方有三十年之寿。”\u003cbr/\u003e\u003cbr/\u003e     家人以为妄，怒而叱之。其母本系女塾师，故小青得以相随就学。所往之家，都是名闺宦室，遂能工习诗词，妙解音律。且江都故佳丽地也，每当诸闺秀云集之时，茗战手语，谈笑纷然。小青偏能随机酬答，出人意表，因此人人喜爱，惟恐小青不肯少留。虽则素闲仪范，而风情逸绝，绰约自好，其天性也。\u003cbr/\u003e\u003cbr/\u003e     及年十六，其母贪得金帛，遂不及详访清浊，即以小青许嫁冯生。小青一见冯生之状，嘈唼戚施，憨跳不韵，不觉泪如雨下，惨然叹息曰：“我命休矣！”小青之怨自此始。\u003cbr/\u003e\u003cbr/\u003e     及随生至杭，其妇更加妒悍，一闻娶妾，吼声如雷，含怒而出。只见小青黛眉不展，容光黯淡，袅袅然恰似迎烟芍药。妇自上至下把小青仔细看了一会儿，但冷笑曰：“标致！标致！”\u003cbr/\u003e\u003cbr/\u003e     小青回鬟掩泪，愈加愤懑，然已是笼中鹦鹉，只得曲意承顺，而妇妒嫉之念不能少解。\u003cbr/\u003e\u003cbr/\u003e     妇有戚属杨夫人者，才而贤淑，尝就小青学棋，绝怜爱之。偶谈及妇之奇妒处，不觉叹息曰：“我观汝女工诸技，色色皆精，奈何堕落在罗刹国内。我思欲脱于火坑，子能从我作笔砚友乎？”\u003cbr/\u003e\u003cbr/\u003e     小青敛容起谢曰：“多蒙夫人爱同亲女，贱妾岂不知感，所恨命如一叶，与死为邻，只怕此生无由侍奉！”语未毕，忽值妇至，遂各散去。\u003cbr/\u003e\u003cbr/\u003e     一日，春光明媚，杨夫人邀妇泛湖，并拉小青随往。船到断桥，俱登岸闲步，妇与夫人携手立于垂杨之下。小青独至苏小小墓边，取酒浇奠，低低口占一诗曰：\u003cbr/\u003e\u003cbr/\u003e     西陵芳草骑辚辚，内信传来唤踏春。\u003cbr/\u003e\u003cbr/\u003e     杯酒自浇苏小墓，可知妾是意中人。\u003cbr/\u003e\u003cbr/\u003e     时小青出居湖上未归，故有“内信传来”之句。当下徘徊，闲看了一会，即命肩舆由岳坟而行，及至天竺，小青拜祝已毕，又默占一绝云：\u003cbr/\u003e\u003cbr/\u003e     稽首慈云大士前，莫生西土莫生天。\u003cbr/\u003e\u003cbr/\u003e     愿为一滴杨枝水，洒作人间并蒂莲。\u003cbr/\u003e\u003cbr/\u003e     妇向前礼毕，顾谓夫人曰：“我闻西方佛无量，而世多专礼大士，这是何故？”杨夫人未及答，小青应曰：“只为菩萨能慈悲耳。”妇知讽己，便笑曰：“是了，是了，我当慈悲汝。”\u003cbr/\u003e\u003cbr/\u003e     既而舍舆登舫，荡桨中流。只见两堤间花柔草嫩，有许多艳服少年，挟弹驰骑，往来游冶。同船诸女伴，卷帘凭槛，笑语喧哗，倏东倏西，指点谑跃。而小青淡然凝坐，绝无轻佻之容。\u003cbr/\u003e\u003cbr/\u003e     既而饮至半酣，杨夫人数取巨觞觞妇，妇已醉，徐语小青曰：“船有楼，汝可伴我一登。”比及登楼远眺，久之，抚小青之背，而附耳低言曰：“你看远山横黛，烟水空濛，好光景可惜，汝何自苦。岂不闻章台柳，亦尝倚红楼，而盼韩郎走马，汝乃作蒲团空观耶！”\u003cbr/\u003e\u003cbr/\u003e     小青曰：“贾平章剑锋可畏也！”夫人笑曰：“汝误矣，平章剑钝，女平章乃厉害耳。”\u003cbr/\u003e\u003cbr/\u003e     居顷之，顾左右寂无人，杨夫人又从容讽曰：“观子丰神绝世，才韵无双，我虽非女侠，力能为汝定筹。适间所言章台柳故事，汝乃会心人，岂不领悟。今世岂少一韩君平，汝何为缄愁含怨，自苦如此。且彼视汝之去，如拔一眼中钉耳。纵能容汝，汝遂向党将军帐下作羔酒侍儿乎？”\u003cbr/\u003e\u003cbr/\u003e     小青谢曰：“夫人休矣！吾幼时曾梦手折一花，随风片片着水，命止此矣！夙业未了，又生他想，彼冥曹姻缘簿，非吾如意珠，徒供群口画描耳。”\u003cbr/\u003e\u003cbr/\u003e     夫人叹曰：“子言亦是，吾不子强。虽然，好自爱，彼或好言语，或以饮食啖汝，汝乃更可虑。即旦夕所需，应用物件，只需告我。”遂相顾泣下沾衣，惟恐他婢窃听，徐拭泪还坐，寻别去。杨夫人每向宗戚语之，闻者莫不酸鼻云。\u003cbr/\u003e\u003cbr/\u003e     居无何，妇妒益深，乃徙小青于孤山别业，告诫曰：“非我命而郎至，不得入。非我命而郎之手札至，亦不得入。”\u003cbr/\u003e\u003cbr/\u003e     小青既到孤山，暗自念，彼置我于闲僻之地，必然密伺短长，借莫须有事鱼肉我。以故深自敛戢。\u003cbr/\u003e\u003cbr/\u003e     山在苏公堤畔，乃林和靖之故址。梅畦竹径，一水千峰，虽幸狺语得离，耳目清逸，然当梦回孤枕，听野寺之钟声；烟染长堤，望疏林之夕照，又未尝不黯然下泪也。因书一绝，以寄其幽怨云：\u003cbr/\u003e\u003cbr/\u003e     春衫血泪点轻纱，吹入林逋处士家。\u003cbr/\u003e\u003cbr/\u003e     岭上梅花三百树，一时应变杜鹃花。\u003cbr/\u003e\u003cbr/\u003e     小青之怨自此益深，而其幽愤之怀俱托之诗。或作小词，又好与影语。或斜阳花际，烟空水清，辄临池自照，对影絮絮如问答，婢辈窥视则不复尔，但微见眉痕惨然，似有泣意。\u003cbr/\u003e\u003cbr/\u003e     一日，早起梳妆毕后，独自步至池边，临波照影。徙倚之间，忽又呼影而言曰：“汝亦是薄命小青乎？我虽知汝，汝岂相怜，假使我赍恨而死，汝岂能因我而现形耶！”\u003cbr/\u003e\u003cbr/\u003e     喃喃了一会，复又笑曰：“狂且浊妪，无辱知我，若得与汝作水中清友，我来汝现，我去汝隐，汝非我不亲，我寻汝而至，洵足以相数晨夕，而可以无愁岑寂矣。”\u003cbr/\u003e\u003cbr/\u003e     正在踌躇之际，忽闻婢女寻唤，遂回至卧内，即事题诗一章曰：\u003cbr/\u003e\u003cbr/\u003e     新汝竟与画图争，知在昭阳第几名。\u003cbr/\u003e\u003cbr/\u003e     瘦影自临春水照，卿须怜我我怜卿。\u003cbr/\u003e\u003cbr/\u003e     又一夕，风雨潇潇，梵钟初动，四顾悄然，乃于书卷中捡出一帙《牡丹亭》，挑灯细玩。及读至“寻梦”、“冥会”诸出，不觉低首沉吟，废卷而叹曰：“我只道感春兴怨，只一小青。岂知痴情绮债，先有一个丽娘。然梦而死，死而生，一意缠绵，三年冰骨，而竟得梦中之人作偶。梅耶柳耶，岂今世果有其人耶！我徒问水中之影，汝真得梦里之人，是则薄命，良缘相去殊远。”\u003cbr/\u003e\u003cbr/\u003e     言讫泫然泣下。回顾侍婢俱已熟寝，遂援笔赋成一绝云：\u003cbr/\u003e\u003cbr/\u003e     冷雨幽窗不可聆，挑灯闲看牡丹亭。\u003cbr/\u003e\u003cbr/\u003e     人间亦有痴于我，岂独伤心是小青。\u003cbr/\u003e\u003cbr/\u003e     时已夜半，但闻雨声淅淅，乱洒芭蕉；风响萧疏，斜敲窗纸；孤灯明灭，香冷云屏。而愁心耿耿，至晓不能成寐。\u003cbr/\u003e\u003cbr/\u003e     于时，杨夫人之女小六娘，染病而殁，夫人又欲从宦远方，小青遂因吊奠，即与夫人言别。一叩灵车，泪如泉涌，遂以卮酒奠毕，与夫人握手绸缪，备叙别后衷曲。\u003cbr/\u003e\u003cbr/\u003e     夫人因女夭亡，见了小青，倍加怜爱。小青又以夫人远去，转觉唏嘘。盘桓数日，遂与妇一同送出北关，洒泪而别。\u003cbr/\u003e\u003cbr/\u003e     自从夫人去后，无与同调，遂郁郁成疾，岁余益深。其妇每命医来看视，仍遣女婢以药送至。小青佯为感谢，俟婢退出，将药倾掷床头，笑曰：“吾固不愿生，亦当以净体皈依，作刘安鸡犬，岂汝一杯鸩所能断送乎！”\u003cbr/\u003e\u003cbr/\u003e     然病益沉重，水粒俱绝，每日只饮梨汁一小盅许。然益明妆冶服，未尝草草梳裹，或拥襆欹坐，或呼琵琶妇唱盲词消遣。虽数晕数醒，终不蓬首偃卧也。\u003cbr/\u003e\u003cbr/\u003e     忽一日，语老妪曰：“可为我传语冤业郎，觅一良画师来。”\u003cbr/\u003e\u003cbr/\u003e     有顷，师至，即命写照。写毕，揽镜细视曰：“得吾形似矣，犹未尽我神也，姑置之。”\u003cbr/\u003e\u003cbr/\u003e     画师遂又凝神极巧，重写一图。小青又注目熟视曰：“神是矣，而丰态未流动也，得非见我目端手庄故尔。”矜持如此，乃令置之。\u003cbr/\u003e\u003cbr/\u003e     复命捉笔于旁，而自与老妪指顾语笑，或扇茶铛，或检书帙，或自整衣褶，或代调丹碧诸色，纵其想会。须臾图成，果极妖纤之致，笑曰：“可矣！”\u003cbr/\u003e\u003cbr/\u003e     画师去后，取图张供榻前，焚香设梨酒而奠之，曰：“小青，小青，此中岂有汝缘分耶！”遂命侍婢捧过笔砚，为书以寄杨夫人，其书曰：\u003cbr/\u003e\u003cbr/\u003e     玄玄叩头沥血，致启于夫人台座下：关头祖帐，迥隔人天；官舍良辰，当非寂度，驰情感往，瞻睇慈云；分燠嘘寒，如依膝下。糜身百体，未足云酬。姊姊姨姨，别来无恙。\u003cbr/\u003e\u003cbr/\u003e     犹忆元夜南楼，看灯谐谑，姨指画屏中一凭栏女曰：“是妖娆儿，倚风独盼，恍惚有思，当是阿青。”妾亦笑指一姬曰：“此执拂狡鬟，偷近郎侧，将无似姊？”于时角彩寻欢，缠绵彻曙，宁复知风流云散，遂有今日乎？\u003cbr/\u003e\u003cbr/\u003e     往者仙槎北渡，断梗南楼，狺语哮声，日焉三至。渐乃微辞含吐，亦如尊旨云云。窃揆鄙衷，未见其可。\u003cbr/\u003e\u003cbr/\u003e     夫屠肆菩心，饿狸悲鼠，此直供其换马，不敢辱以当垆。去则弱絮风中，住则幽兰霜里，兰因絮果，现业谁深，若便祝发空门，洗汝浣虑，而艳思绮语，触绪纷来，正恐莲性虽胎，荷丝难杀，又未易言此也。\u003cbr/\u003e\u003cbr/\u003e     乃至远笛哀秋，孤灯听雨，雨残笛歇，谡谡松声。罗衣压肌，镜无乾影，朝泪镜潮，夕泪镜汐。今兹鸡骨，殆复难支，痰灼肺然，见粒而呕。错情易意，悦憎不驯，老母娣弟，天涯问绝。嗟乎！未知生乐，焉知死悲，憾促欢淹，无乃非达。\u003cbr/\u003e\u003cbr/\u003e     妾少受天颖，机警灵速，丰兹啬彼，理讵能双！然而神爽有期，故未应寂寂也。至其沧忽，亦匪自今。结缡以来，有宵靡旦，夜台滋味，谅不殊斯。何必“紫玉成烟，白花飞蝶”，乃谓之死哉！\u003cbr/\u003e\u003cbr/\u003e     或轩车南返，驻节维扬，老母惠存，如妾之受。阿秦可念，幸终垂悯。\u003cbr/\u003e\u003cbr/\u003e     畴昔珍赠，悉令见殉，宝钿锈衣，福星所赐，可以超轮消劫耳。然小六娘先期相俟，不忧无伴。附呈一绝，亦是鸟死鸣哀。其诗集小像，托陈媪好藏，觅使驰寄。身不自保，何有于零膏冷翠乎！他时放船堤畔，探梅山中，开我西阁门，坐我绿荫床，仿生平于响像，见空帏之寂飏，是耶非耶！其人斯在！\u003cbr/\u003e\u003cbr/\u003e     嗟乎夫人，明冥异路，永从此辞；玉腕珠颜，行就尘土。兴思及此，恸也何如？\u003cbr/\u003e\u003cbr/\u003e     玄玄叩首，叩首，上楮。\u003cbr/\u003e\u003cbr/\u003e     末又有绝句一首曰：\u003cbr/\u003e\u003cbr/\u003e     百结回肠写泪痕，重来唯有旧朱门。\u003cbr/\u003e\u003cbr/\u003e     夕阳一片桃花影，知是亭亭倩女魂。\u003cbr/\u003e\u003cbr/\u003e     写毕，掷笔于地，抚几泪下，潸潸如雨，一恸而绝，年仅十八耳。\u003cbr/\u003e\u003cbr/\u003e     直至傍晚，冯生始踉跄而来，披帷一视，只见容光藻逸，衣态鲜好，如生前无病时，不觉长号顿足，呕血升余。\u003cbr/\u003e\u003cbr/\u003e     徐捡得诗稿一卷，遗像一幅，并寄杨夫人一缄。启视之，叙致惋痛，冯生哀呼曰：“吾负汝，吾负汝。”\u003cbr/\u003e\u003cbr/\u003e     妇闻，怒甚，趋索图。乃匿过第三幅，而伪以第一图进，立焚之。又索诗卷，亦焚之。及再捡草稿，业已散失无存。\u003cbr/\u003e\u003cbr/\u003e     唯小青临卒时，尝取花钿数件赠妪之小女，衬以二纸，正其诗稿，并前所载，得十绝句、一词、一古诗，共十二篇耳。\u003cbr/\u003e\u003cbr/\u003e     时有刘无梦者，素滑稽，与冯生相狎甚厚。尝过别业，于小青卧处拾得残笺数寸，乃《南乡子》词而不全，仅得三句云：“数尽恹恹深夜雨，无多，也只得一半功夫。”李易安集中无此情语也。其诗虽极凄惋，不失气骨，使与杨太史夫人唱和，殆难伯仲。虽全稿不传，要之径寸珊瑚，更自怜惜耳！\u003cbr/\u003e\u003cbr/\u003e     刘无梦又尝获见第二图，娟娟楚楚，如秋海棠花。其衣里朱外翠，秀艳有文士韵，然犹是副本，即青所谓“神已是，而丰态未流动”者。但不知第三幅更复何如。\u003cbr/\u003e\u003cbr/\u003e     妪亦尝言，小青最喜看书，悉从杨夫人借读。间作小画，画一扇，甚自爱，冯生苦索之，坚执不与。及殁后，即浮厝于孤山之侧，其诗有未载入传中者，备录于左：\u003cbr/\u003e\u003cbr/\u003e     古诗一首\u003cbr/\u003e\u003cbr/\u003e     雪意阁云云不流，旧云正压新云头。\u003cbr/\u003e\u003cbr/\u003e     米癫癫笔落窗外，松岚秀处当我楼。\u003cbr/\u003e\u003cbr/\u003e     垂帘只愁好景少，卷帘又怕风缭绕。\u003cbr/\u003e\u003cbr/\u003e     帘卷帘垂底事难，不情不绪谁能晓。\u003cbr/\u003e\u003cbr/\u003e     妒烟渐瘦剪声小，又是孤鸿泪悄悄。\u003cbr/\u003e\u003cbr/\u003e     又绝句四首\u003cbr/\u003e\u003cbr/\u003e     何处双禽集画栏，朱朱翠翠似青鸾。\u003cbr/\u003e\u003cbr/\u003e     如今几个怜文彩，也向秋风斗羽翰。\u003cbr/\u003e\u003cbr/\u003e     其二\u003cbr/\u003e\u003cbr/\u003e     脉脉溶溶滟滟波，芙蓉睡醒欲如何。\u003cbr/\u003e\u003cbr/\u003e     妾映镜中花映水，不知秋思落谁多。\u003cbr/\u003e\u003cbr/\u003e     其三\u003cbr/\u003e\u003cbr/\u003e     盈盈金谷女班头，一曲骊珠众伎收。\u003cbr/\u003e\u003cbr/\u003e     直得楼前身一死，季伦原是解风流。\u003cbr/\u003e\u003cbr/\u003e     其四\u003cbr/\u003e\u003cbr/\u003e     乡心不畏两峰高，昨夜慈亲入梦遥。\u003cbr/\u003e\u003cbr/\u003e     见说浙江潮有信，浙潮争似广陵潮。\u003cbr/\u003e\u003cbr/\u003e     《天仙子》词一阕\u003cbr/\u003e\u003cbr/\u003e     文姬远嫁昭君塞，小青又续风流债。也亏一阵黑罡风，火轮下，抽身快。单单别却清凉界。原不是鸳鸯一派，休算做相思一概。自思自解自商量，心可在，魂可在。着衫又捻双裙带。\u003cbr/\u003e\u003cbr/\u003e     云间有一煮鹤生者，落魄不羁，颇工吟咏，尝于春日薄游武林，泊舟于孤山石畔。寻至小青葬处，但见一冢草土，四壁烟萝，徘徊感怆，立赋二绝以吊之，其诗云：\u003cbr/\u003e\u003cbr/\u003e     罗衫点点泪痕鲜，照水徒看影自怜。\u003cbr/\u003e\u003cbr/\u003e     不逐求凰来月下，冰心急似步飞烟。\u003cbr/\u003e\u003cbr/\u003e     其二\u003cbr/\u003e\u003cbr/\u003e     哮声狺语不堪聆，竟使红颜冢中青。\u003cbr/\u003e\u003cbr/\u003e     可惜幽窗寒雨夜，更无人读牡丹亭。\u003cbr/\u003e\u003cbr/\u003e     是夜月明如昼，烟景空蒙，煮鹤生小饮数杯，即命舣舟登岸，只检林木幽胜之处，纵步而行。\u003cbr/\u003e\u003cbr/\u003e     忽远远望见梅花底下，有一女子，丰神绝俗，绰约如仙。其衣外飏翠袖，内衬朱襦，若往若来，徜徉于花畔。\u003cbr/\u003e\u003cbr/\u003e     煮鹤生缓缓迹之，恍惚闻其叹息声。\u003cbr/\u003e\u003cbr/\u003e     及近前数武，只见清风骤起，吹下一地梅花香雪，而美人已不知所适矣。\u003cbr/\u003e\u003cbr/\u003e     煮鹤生不胜诧异曰：“斯岂小青娘之艳魄也耶。”遂回至船中，又续二章云：\u003cbr/\u003e\u003cbr/\u003e     梅花尝伴月徘徊，月泣花啼千载哀。\u003cbr/\u003e\u003cbr/\u003e     夜半岩前风动竹，分明空里佩环来。\u003cbr/\u003e\u003cbr/\u003e     其二\u003cbr/\u003e\u003cbr/\u003e     不须惆怅恨东风，玉折兰摧自古同。\u003cbr/\u003e\u003cbr/\u003e     昨夜西拎看明月，香魂犹在乱梅中。\u003cbr/\u003e\u003cbr/\u003e     自后名流韵士，纷纷吊挽。无非怜其才，而伤其命薄。篇什颇多，不能备录。\u003cbr/\u003e\u003cbr/\u003e     呜呼！世之负才零落，踯躅泥犁中，顾影自怜，若忽若失，如小青者，可胜道哉！\u003cbr/\u003e\u003cbr/\u003e     予故以戋戋居士所作原传，稍加编述，以为名媛传中添一段佳话云。\u003cbr/\u003e\u003cbr/\u003e     卷二\u003cbr/\u003e\u003cbr/\u003e     杨碧秋\u003cbr/\u003e\u003cbr/\u003e     引\u003cbr/\u003e\u003cbr/\u003e     烟水散人曰：予闻关雎之咏，独取幽闲；传记所褒，唯推贞静，岂不以妇人之义节操为重？而曹娥虽死，其名皎皎，至今犹与江水并清也。\u003cbr/\u003e\u003cbr/\u003e     自世道式微，而竞以淫风相煽。桑濮订欢，桃李互答，甚而有以红叶为美事、西厢为佳话者矣！故世之论者，仅以云鬓花容当美人之目，而但取其色，不较其行。殊不知美人云者，以其有幽闲贞静之德，而不独在乎螓首蛾眉。此风人思慕盛，王亦有西方美人之咏。\u003cbr/\u003e\u003cbr/\u003e     然则，予之有取乎杨碧秋者，以其节也。虽然，抑更有说焉。假使桃夭早赋，凤偶和鸣，白头咏不必毫，远山眉无忧翠淡，则其含贞成璞，亦未足为难。即使弦断瑟琴，梦寒翡翠，而深扃闺阁之中，不致侵凌之暴，则其守身以全操，亦未足为难。\u003cbr/\u003e\u003cbr/\u003e     唯是错配匪人，早年处寡，心匪席而难卷，志如霜而莫污。江水可投，白刃可蹈，此心耿耿，百挫不回，唯欲从我夫子于地下耳。如此方可谓之至难，故曰：“凌寒然后知松柏之后凋也。”\u003cbr/\u003e\u003cbr/\u003e     或谓其事也周羽妻相仿，然处碧秋之地为尤难。自非王姥之力护，则已捐躯立尽，旦暮死矣！又安能享荣晚节，复上故夫人之墓耶！则其色固无双，操亦绝世，而诗与画犹属余技，目以美人之名，洵无愧也。我仪图之，爰述其详，白骨贞名，炳洁千古。集杨碧秋为第二。\u003cbr/\u003e\u003cbr/\u003e     相传会稽有一女郎，名唤李秀者，随父流寓豫章。适为燕客所见，倩媒纳聘，遂成花月期。岂知怜香护玉，北人终非当行。致秀郁郁烦懑，遂有绿绮白头之感。","cnt":0,"sort":6640036,"author":"雪樵主人","prev":"6640035.html","next":"6640037.html","book_title":"中国十大禁毁小说文库","updateTimeFmt":"2024-03-28 17:25:53","category":"都市小说"}