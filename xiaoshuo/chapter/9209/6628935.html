{"id":0,"code":"6628935.html","title":"第4章","latest_chapter_name":"正文 第30章","xiao_shuo_code":"9209","content":"\u003cbr/\u003e\u003cbr/\u003e    然则富贵为贤以得其赏者，谁也？曰：若昔者三代圣王尧舜禹扬文武者是也。以所得其赏何也？曰：其为政乎天下也，兼而爱之，从而利之，又率天下之万民以尚尊天事鬼，爱利万民。是故天鬼赏之，立为天子，以为民父母，万民从而誉之日圣王，至今不已。则此富贵为贤以得其赏者也。\u003cbr/\u003e\u003cbr/\u003e     然则富贵为暴以得其罚者，谁也？曰：若昔者三代暴王桀纣幽厉者是也。何以知其然也？曰：其为政乎天下也，兼而憎之，从而贱之，又率天下之民以诟天侮鬼，贱傲#6万民。是故天鬼罚之，使身死而为刑戮，子孙离散，室家丧灭，绝无后嗣，万民从而非之曰暴王，至今不已。则此富贵为暴而以得其罚者也。\u003cbr/\u003e\u003cbr/\u003e     然则亲而不善以得其罚者，谁也？曰：若昔者伯鲧，帝之元子，废帝之德庸，既乃刑之于羽之郊，乃热照无有及也，帝亦不爱。则此亲而不善以得其罚者也。\u003cbr/\u003e\u003cbr/\u003e     然则天之所使能者，谁也？曰：若昔者禹稷皋陶是也。何以知其然也？先王之书《吕刑》道之曰：皇帝清问下民，有辞有苗，曰：旱后之肆在下，明明不常，鳏寡不盖。德威维威，德明维明。乃名三后恤功于民。伯夷降典，哲民维刑。禹平水土，主名山川。稷隆播种，农殖嘉谷。三后成功，维假于民。则此言三圣人者，谨其言，慎其行，精其思虑，索天下之隐事遗利以上事天，则天乡其德。下施之万民，万民被其利，终身无已。故先王之言曰：此道也，大用之天下则不究#7，小用之则不困，修用之则万民被其利，终身无已。《周颂》道之曰：圣人之德，若天之高，若地之普。其有昭于天下也，若地之固，若山之承。不坼不崩，若日之光，若月之明，与天地同常。则此言圣人之德章明博大，坛固以修久也。故圣人之德，盖总乎天地者也。\u003cbr/\u003e\u003cbr/\u003e     今王公大人欲王天下、正诸侯，夫无德义，将何以哉？其说将必挟震威强。今王公大人将焉取挟震威强哉？倾者民之死也。民，生为甚欲，死为甚憎，所欲不得而所憎屡至，自古及今，未尝能有以此王天下、正诸侯者也。今大人欲王天下，正诸侯，将欲使意得乎天下，名成乎后世，故不察尚贤#8政之本也。此圣人之厚行也。\u003cbr/\u003e\u003cbr/\u003e     尚贤下\u003cbr/\u003e\u003cbr/\u003e     子墨子言曰：天下之王公大人，皆欲其国家之富也，人民之众也，刑法之治也。然而不识以尚贤为政其国家百姓，王公大人本失尚贤为政之本也。若苟王公大人本失尚贤为政之本也，则不能毋举物示之乎？今若有一诸侯于此，为政其国家也，曰：凡我国能射御之士，我将赏贵之。不能射御之士，我将罪贱之。问于若国之士，孰善孰惧？我以为必能射御之士喜，不能射御之士惧。我赏因而诱之矣，曰：凡我国之忠信之士，我将赏贵之。不忠信之士，我将罪贱之。问于若国之士，孰喜孰惧？我以为必忠信之士喜，不忠不信之士惧。今唯毋以尚贤为政其国家百姓，使国为善者劝，为暴者沮。大以为政于天下，使天下之为善者劝，为暴者沮。然昔吾所以贵尧舜禹汤文武之道者，何故以哉？以其唯毋临众发政而治民，使天下之为善者可而劝也，为暴者可而沮也。然则此尚贤者也，与尧舜禹汤文武之道同矣。\u003cbr/\u003e\u003cbr/\u003e     而今天下之士君子，居处言语皆尚贤，逮至其临众发政而治民，莫知尚贤而使能，我以此知天下之士君子明小而不明于大也。何以知其然乎？今王公大人有一牛羊之财，不能杀，必索良宰。有一衣裳之财，不能制，必索良工。当王公大人之于此也，唯有骨肉之亲，无故富贵、面目美好者，实知其不能也，不使之也。是何故？恐其败财也。当王公大人之于此也，则不失尚贤而使能。王公大人有一罢马，不能治，必索良医。有一危弓，不能张，必索良工。当王公大人之于此也，虽有骨肉之亲，无故富贵、面目美好者，实知其不能也，必不使。是何故？恐其败财也。当王公大人之于此也，则不失尚贤而使能。逮至其国家则不然，王公大人骨肉之亲、无故富贵、面目美好者，则举之。则王公大人之亲其国家也，不若其亲一危弓、罢马、衣裳、牛羊之财与？我以此知天下之士君子皆明于小而不明于大也。此譬犹瘠者而使为行人，聋者而使为乐师。\u003cbr/\u003e\u003cbr/\u003e     是故古之圣王之治天下也，其所富，其所贵，未必王公大人骨肉之亲、无故富贵、面目美好者也。是故昔者舜耕于历山，陶于河濒，渔于雷泽，灰于常阳，尧得之服泽之阳，立为天子，使接天下之政，而治天下之民。昔伊尹为莘氏女师仆，使为庖人，汤得而举之，立为三公，使接天下之政，治天下之民。昔者傅说居北海之洲，园土之上，衣褐带索，庸筑于傅岩之城，武丁得而举之，立为三公，使之接天下之政，而治天下之民。是故昔者尧之举舜也，汤之举伊尹也，武丁之举傅说也，岂以为骨肉之亲、无故富贵、面目美好者哉。唯法其言，用其谋，行其道，上可而利天，中可而利鬼，下可而利人，是故推而上之。\u003cbr/\u003e\u003cbr/\u003e     古者圣王既审尚贤，欲以为政，故书之竹帛，琢之盘盂，传以遗后世子孙。于先王之书《吕刑》之书然：王曰：于，来，有国有土，告女讼刑。在今而安百姓，女何择言人？何敬不刑？何度不及？能择人而敬为刑，尧舜禹汤文武之道可及也。是何也？则以尚贤及之。于先王之书《坚年》之言然，曰：曦夫圣武知人，以屏辅而身。此言先王之治天下也，必选择贤者，以为其摹属辅佐。\u003cbr/\u003e\u003cbr/\u003e     曰：今也天下言#9士君子皆欲富贵而恶贫贱。曰，．然女何为而得富贵＇而辟贫贱？莫若为贤。为贤之道将奈何？曰：有力者疾以助人，有财者勉以分人，有道者劝以教人。若此，则饥者得食，寒者得衣，乱者得治。若饥则得食，寒则得衣，乱则得治，此安生生。今王公大人其所富，其所贵，皆王公大人骨肉之亲一、无故富贵，面目美好者也。今王公大人骨肉之亲、无故富贵面目美好者，焉故必知哉。若不知，使治其国家，则其国家之乱可得而知也。\u003cbr/\u003e\u003cbr/\u003e     今天下之士君子皆欲富贵而恶贫贱，然女何为而得富贵而辟贫贱哉？曰：莫若为王公大人骨肉之亲、无故富贵、面月美好者#10。王公大人骨肉之亲、无故富贵、面目美好者，此非可学能者也。使不知辩，德行之厚若禹汤文武，不加得也，王公大人骨肉之亲，璧疮聋，一暴为桀纣，不加失也。是故以赏不当贤，罚不当暴，其所赏者已无故矣，其所罚者亦无罪。是以使百姓皆攸心解体，沮以为善，垂其股肱之力，而不相劳来也，腐臭余财，而不相分资也，隐慝良道，而不相教诲也。若此，则饥者不得食，寒者不得衣，乱者不得治#11。推而上之以#12。\u003cbr/\u003e\u003cbr/\u003e     是故昔者，尧有舜，舜有禹，禹有皋陶，汤有小臣，武王有闳夭、泰颠、南宫括、散宜生，而天下和，庶民阜。是以近者安之，远者归之。日月之所照，舟车之所及，雨露之所渐，粒食之所养#13，得此不劝誉。且今天下之王公大人士君子，中实将欲为仁义。求为上#14士，上欲中圣王之道，下欲中国家百姓之利，故尚贤之为说，而不可不察此者也。尚贤者，天鬼百姓之利，而政事之本也。\u003cbr/\u003e\u003cbr/\u003e     注释：\u003cbr/\u003e\u003cbr/\u003e     #1『近』，《校注》据正德本和《治要》补作『远近』。\u003cbr/\u003e\u003cbr/\u003e     #2『异』，《闲诂》、《校注》皆依他本作『富』，是也。\u003cbr/\u003e\u003cbr/\u003e     #3『名立而功业彰，而恶不生』，《闲诂》、《校注》依王念孙据《群书治要》补正作『名立而功成，美章而恶不生』。\u003cbr/\u003e\u003cbr/\u003e     #4『郁』，《闲诂》、《校注》二本依卢、王之说改为『爵』。\u003cbr/\u003e\u003cbr/\u003e     #5『未』，《校注》据李本改为『皆』。\u003cbr/\u003e\u003cbr/\u003e     #6王念孙云：『贱』亦当为『贼』，『傲』当为『杀』，是也，《校注》依之。\u003cbr/\u003e\u003cbr/\u003e     #7毕沅云：『究』，一本作r窕』，非。王念孙云：作『窕』者是也。《闲诂》、《校注》依王说改『究』为一窕』。\u003cbr/\u003e\u003cbr/\u003e     #8『贤』下《闲诂》、《校注》依王念孙说增『为』字，是也。\u003cbr/\u003e\u003cbr/\u003e     #9『言』，《闲诂》、《校注》依王念孙说改为『之』。\u003cbr/\u003e\u003cbr/\u003e     #10以上八字据王念孙说补。\u003cbr/\u003e\u003cbr/\u003e     #11以上十二字据王念孙说补。\u003cbr/\u003e\u003cbr/\u003e     #12王念孙云：此五字与上文义不相属，盖涉上文『推而上之』而衍。\u003cbr/\u003e\u003cbr/\u003e     #13王念孙云：自『而天下和』至此凡三十七字，旧本误入下文『国家百姓之利』之下。今据王说移置于此。\u003cbr/\u003e\u003cbr/\u003e     #14『上』字依王念孙说补。","cnt":0,"sort":6628935,"author":"墨翟","prev":"6628934.html","next":"6628936.html","book_title":"墨子","updateTimeFmt":"2024-03-28 17:25:34","category":"都市小说"}