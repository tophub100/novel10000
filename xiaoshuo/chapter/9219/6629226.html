{"id":0,"code":"6629226.html","title":"第134章 禁服篇第四十八","latest_chapter_name":"正文 第167章 痈疽篇第八十一","xiao_shuo_code":"9219","content":"\u003cbr/\u003e\u003cbr/\u003e    雷公问于黄帝曰：细子得受业，通于九针六十篇，旦暮勤服之，近者编绝，久者简垢，然尚讽诵弗置，未尽解于意矣。外揣言浑束为一，未知所谓也。夫大则无外，小则无内，大小无极，高下无度，束之奈何？士之才力，或有厚薄，智虑褊浅，不能博大深奥，自强于学若细子，细子恐其散于后世，绝于子孙，敢问约之奈何？\u003cbr/\u003e\u003cbr/\u003e     黄帝曰：善乎哉问也！此先师之所禁，坐私传之也，割臂血之盟也。子若欲得之，何不斋乎？\u003cbr/\u003e\u003cbr/\u003e     雷公再拜而起曰：请闻命于是也。\u003cbr/\u003e\u003cbr/\u003e     乃斋宿三日而请曰：敢问今日正阳，细子愿以受盟。黄帝乃与俱入斋室，割臂血。黄帝亲祝曰：今日正阳，血传方，有敢背此言者，反受其殃。雷公再拜曰：细子受之。黄帝乃左握其手，右授之书，曰：慎之慎之！吾为子言之。\u003cbr/\u003e\u003cbr/\u003e     凡刺之理，经脉为始，营其所行，知其度量，内刺五脏，外刺六腑，审察卫气，为百病母，调其虚实，虚实乃止，泻其血络，血尽不殆矣。\u003cbr/\u003e\u003cbr/\u003e     雷公曰：此皆细子之所以通，未知其所约也。\u003cbr/\u003e\u003cbr/\u003e     黄帝曰：夫约方者，犹约囊也。囊满而弗约，则输泄；方成弗约，则神与弗俱。\u003cbr/\u003e\u003cbr/\u003e     雷公曰：愿为下材者，勿满而约之。\u003cbr/\u003e\u003cbr/\u003e     黄帝曰：未满而知约之以为工，不可以为天下师。\u003cbr/\u003e\u003cbr/\u003e     雷公曰：愿闻为工。\u003cbr/\u003e\u003cbr/\u003e     黄帝曰：寸口主中，人迎主外，两者相应，俱往俱来，若引绳大小齐等。春夏人迎微大，秋冬寸口微大，如是者名曰平人。\u003cbr/\u003e\u003cbr/\u003e     人迎大一倍于寸口，病在足少阳；一倍而躁，在手少阳。人迎二倍，病在足太阳；二倍而躁，病在手太阳。人迎三倍，病在足阳明；三倍而躁，病在手阳明。盛则为热，虚则为寒，紧则为痛痹，代则乍甚乍间。盛则泻之，虚则补之，紧痛则取之分肉，代则取血络且饮药，陷下则灸之，不盛不虚，以经取之，名曰经刺。人迎四倍者，且大且数，名曰溢阳，溢阳为外格，死不治。必审按其本末，察其寒热，以验其脏腑之病。\u003cbr/\u003e\u003cbr/\u003e     寸口大于人迎一倍，病在足厥阴；一倍而躁，在手心主。寸口二倍，病在足少阴；二倍而躁，在手少阴。寸口三倍，病在足太阴；三倍而躁，在手太阴。盛则胀满、寒中、食不化，虚则热中、出糜、少气、溺色变，紧则痛痹，代则乍痛乍止。盛则泻之，虚则补之，紧则先刺而后灸之，代则取血络而后调之，陷下则徒灸之。陷下者，脉血结于中，中有著血，血寒，故宜灸之。不盛不虚，以经取之。寸口四倍者，名曰内关。内关者，且大且数，死不治。必审察其本末之寒温，以验其脏腑之病。\u003cbr/\u003e\u003cbr/\u003e     通其营输，乃可传于大数。大数曰：盛则徒泻之，虚则徒补之，紧则灸刺且饮药，陷下则徒灸之，不盛不虚，以经取之。所谓经治者，饮药，亦曰灸刺。脉急则引，脉大以弱，则欲安静，用力无劳也。","cnt":0,"sort":6629226,"author":"庾岭劳人","prev":"6629225.html","next":"6629227.html","book_title":"黄帝内经","updateTimeFmt":"2024-03-28 17:25:37","category":"都市小说"}