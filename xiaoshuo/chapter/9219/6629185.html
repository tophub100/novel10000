{"id":0,"code":"6629185.html","title":"第93章 本神第八","latest_chapter_name":"正文 第167章 痈疽篇第八十一","xiao_shuo_code":"9219","content":"\u003cbr/\u003e\u003cbr/\u003e    黄帝问于岐伯曰：凡刺之法，先必本于神。血、脉、营、气、精神，此五脏之所藏也，至其淫氵失，离藏则精失、魂魄飞扬、志意恍乱、智虑去身者，何因而然乎？天之罪与？人之过乎？何谓德、气、生、精、神、魂、魄、心、意、志、思、智、虑？请问其故。\u003cbr/\u003e\u003cbr/\u003e     岐伯答曰：天之在我者德也，地之在我者气也，德流气薄而生者也。故生之来谓之精，两精相搏谓之神，随神往来者谓之魂，并精而出入者谓之魄，所以任物者谓之心，心有所忆谓之意，意之所存谓之志，因志而存变谓之思，因思而远慕谓之虑，因虑而处物谓之智。\u003cbr/\u003e\u003cbr/\u003e     故智者之养生也，必顺四时而适寒暑，和喜怒而安居处，节阴阳而调刚柔。如是则僻邪不至，长生久视。\u003cbr/\u003e\u003cbr/\u003e     是故怵惕思虑者则伤神，神伤则恐惧流淫而不止。因悲哀动中者，竭绝而失生。喜乐者，神惮散而不藏。愁忧者，气闭塞而不行。盛怒者，迷惑而不治。恐惧者，神荡惮而不收。\u003cbr/\u003e\u003cbr/\u003e     心怵惕思虑则伤神，神伤则恐惧自失，破脱肉，毛悴色夭，死于冬。\u003cbr/\u003e\u003cbr/\u003e     脾忧愁而不解则伤意，意伤则忄免乱，四肢不举，毛悴色夭，死于春。\u003cbr/\u003e\u003cbr/\u003e     肝悲哀动中则伤魂，魂伤则狂忘不精，不精则不正当，人阴缩而挛筋，两胁骨不举，毛悴色夭，死于秋。\u003cbr/\u003e\u003cbr/\u003e     肺喜乐无极则伤魄，魄伤则狂，狂者意不存人，皮革焦，毛悴色夭，死于夏。\u003cbr/\u003e\u003cbr/\u003e     肾盛怒而不止则伤志，志伤则喜忘其前言，腰脊不可以仰屈伸，毛悴色夭，死于季夏。\u003cbr/\u003e\u003cbr/\u003e     恐惧而不解则伤精，精伤则骨痿厥，精时自下。是故五脏主藏精者也，不可伤，伤则失守而阴虚，阴虚则无气，无气则死矣。是故用针者，察观病人之态，以知精神魂魄之存亡得失之意，五者以伤，针不可以治之也。\u003cbr/\u003e\u003cbr/\u003e     肝藏血，血舍魂，肝气虚则恐，实则怒。脾藏营，营舍意，脾气虚则四肢不用，五脏不安，实则腹胀经溲不利。心藏脉，脉舍神，心气虚则悲，实则笑不休。肺藏气，气舍魄，肺气虚则鼻塞不利，少气，实则喘喝，胸盈仰息。肾藏精，精舍志，肾气虚则厥，实则胀。五脏不安，必审五脏之病形，以知其气之虚实，谨而调之也。","cnt":0,"sort":6629185,"author":"庾岭劳人","prev":"6629184.html","next":"6629186.html","book_title":"黄帝内经","updateTimeFmt":"2024-03-28 17:25:37","category":"都市小说"}