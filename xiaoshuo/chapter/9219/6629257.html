{"id":0,"code":"6629257.html","title":"第165章 岁露论篇第七十九","latest_chapter_name":"正文 第167章 痈疽篇第八十一","xiao_shuo_code":"9219","content":"\u003cbr/\u003e\u003cbr/\u003e    黄帝问于岐伯曰：经言夏日伤暑，秋病疟，疟之发以时，其故何也？\u003cbr/\u003e\u003cbr/\u003e     岐伯对曰：邪客于风腑，病循膂而下，卫气一日一夜，常大会于风腑，其明日日下一节，故其日作晏。此其先客于脊背也，故每至于风腑则腠理开，腠理开则邪气入，邪气入则病作，此所以日作尚晏也。卫气之行风腑，日下一节，二十一日下至尾底，二十二日入脊内，注于伏冲之脉，其行九日，出于缺盆之中，其气上行，故其病稍益至。其内搏于五脏，横连募原，其道远，其气深，其行迟，不能日作，故次日乃畜积而作焉。\u003cbr/\u003e\u003cbr/\u003e     黄帝曰：卫气每至于风腑，腠理乃发，发则邪入焉。其卫气日下一节，则不当风腑奈何？\u003cbr/\u003e\u003cbr/\u003e     岐伯曰：风腑无常，卫气之所应，必开其腠理，气之所舍节，则其腑也。\u003cbr/\u003e\u003cbr/\u003e     黄帝曰：善。夫风之与疟也，相与同类，而风常在，而疟特以时休，何也？\u003cbr/\u003e\u003cbr/\u003e     岐伯曰：风气留其处，疟气随经络沉以内搏，故卫气应乃作也。\u003cbr/\u003e\u003cbr/\u003e     帝曰：善。\u003cbr/\u003e\u003cbr/\u003e     黄帝问于少师曰：余闻四时八风之中人也，故有寒暑，寒则皮肤急而腠理闭，暑则皮肤缓而腠理开。贼风邪气，因得以入乎？将必须八正虚邪，乃能伤人乎？\u003cbr/\u003e\u003cbr/\u003e     少师答曰：不然。贼风邪气之中人也，不得以时。然必因其开也，其入深，其内极病，其病人也卒暴；因其闭也，其入浅以留，其病也徐以迟。\u003cbr/\u003e\u003cbr/\u003e     黄帝曰：有寒温和适，腠理不开，然有卒病者，其故何也？\u003cbr/\u003e\u003cbr/\u003e     少师答曰：帝弗知邪入乎？虽平居，其腠理开闭缓急，其故常有时也。\u003cbr/\u003e\u003cbr/\u003e     黄帝曰：可得闻乎？\u003cbr/\u003e\u003cbr/\u003e     少师曰：人与天地相参也，与日月相应也。故月满则海水西盛，人血气积，肌肉充，皮肤致，毛发坚，腠理郄，烟垢著。当是之时，虽遇贼风，其入浅不深。至其月郭空，则海水东盛，人气血虚，其卫气去，形独居，肌肉减，皮肤纵，腠理开，毛发残，理薄，烟垢落。当是之时，遇贼风则其入深，其病人也卒暴。\u003cbr/\u003e\u003cbr/\u003e     黄帝曰：其有卒然暴死暴病者何也？\u003cbr/\u003e\u003cbr/\u003e     少师答曰：三虚者，其死暴疾也；得三实者，邪不能伤人也。\u003cbr/\u003e\u003cbr/\u003e     黄帝曰：愿闻三虚。\u003cbr/\u003e\u003cbr/\u003e     少师曰：乘年之衰，逢月之空，失时之和，因为贼风所伤，是谓三虚。故论不知三虚，工反为粗。\u003cbr/\u003e\u003cbr/\u003e     帝曰：愿闻三实。\u003cbr/\u003e\u003cbr/\u003e     少师曰：逢年之盛，遇月之满，得时之和，虽有贼风邪气，不能危之也，命曰三实。\u003cbr/\u003e\u003cbr/\u003e     黄帝曰：善乎哉论！明乎哉道！请藏之金匮，然此一夫之论也。\u003cbr/\u003e\u003cbr/\u003e     黄帝曰：愿闻岁之所以皆同病者，何因而然？\u003cbr/\u003e\u003cbr/\u003e     少师曰：此八正之候也。\u003cbr/\u003e\u003cbr/\u003e     黄帝曰：候之奈何？\u003cbr/\u003e\u003cbr/\u003e     少师曰：候此者，常以冬至之日，太一立于叶蛰之宫，其至也，天必应之以风雨者矣。风雨从南方来者，为虚风，贼伤人者也。其以夜半至也，万民皆卧而弗犯也，故其岁民少病。其以昼至者，万民懈惰而皆中于虚风，故万民多病。虚邪入客于骨而不发于外，至其立春，阳气大发，腠理开，因立春之日，风从西方来，万民又皆中于虚风，此两邪相搏，经气结代者矣。故诸逢其风而遇其雨者，命曰遇岁露焉。因岁之和，而少贼风者，民少病而少死；岁多贼风邪气，寒温不和，则民多病而死矣。\u003cbr/\u003e\u003cbr/\u003e     黄帝曰：虚邪之风，其所伤贵贱何如？候之奈何？\u003cbr/\u003e\u003cbr/\u003e     少师答曰：正月朔日，太一居天留之宫，其日西北风，不雨，人多死矣。正月朔日，平旦北风，春，民多死。正月朔日，平旦北风行民病死者十有三也正月朔日，日中北风，夏，民多死。正月朔日，夕时北风，秋，民多死。终日北风，大病死者十有六。正月朔日，风从南方来，命曰旱乡，从西方来，命曰白骨，将国有殃，人多死亡。正月朔日，风从东方来，发屋，扬沙石，国有大灾也。正月朔日，风从东南方行，春有死亡。正月朔日，天利温不风，籴贱，民不病；天寒而风，籴贵，民多病。此所谓候岁之风，伤人者也。二月丑不风，民多心腹病。三月戌不温，民多寒热。四月已不暑，民多瘅病。十月申不寒，民多暴死。诸所谓风者，皆发屋，折树木，扬沙石，起毫毛，发腠理者也。","cnt":0,"sort":6629257,"author":"庾岭劳人","prev":"6629256.html","next":"6629258.html","book_title":"黄帝内经","updateTimeFmt":"2024-03-28 17:25:37","category":"都市小说"}