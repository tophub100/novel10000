{"id":0,"code":"6629215.html","title":"第123章 五阅五使篇第三十七","latest_chapter_name":"正文 第167章 痈疽篇第八十一","xiao_shuo_code":"9219","content":"\u003cbr/\u003e\u003cbr/\u003e    黄帝问于岐伯曰：余闻刺有五官五阅，以观五气。五气者，五脏之使也，五时之副也，愿闻其五使当安出？\u003cbr/\u003e\u003cbr/\u003e     岐伯曰：五官者，五脏之阅也。\u003cbr/\u003e\u003cbr/\u003e     黄帝曰：愿闻其所出，令可为常。\u003cbr/\u003e\u003cbr/\u003e     岐伯曰：脉出于气口，色见于明堂，五色更出，以应五时，各如其常。经气入脏，必当治理。\u003cbr/\u003e\u003cbr/\u003e     帝曰：善。五色独决于明堂乎？\u003cbr/\u003e\u003cbr/\u003e     岐伯曰：五官已辨，阙庭必张，乃立明堂。明堂广大，蕃蔽见外，方壁高基，引垂居外，五色乃治，平博广大，寿中百岁。见此者，刺之必已。如是之人者，血气有余，肌肉坚致，故可苦已针。\u003cbr/\u003e\u003cbr/\u003e     黄帝曰：愿闻五官。\u003cbr/\u003e\u003cbr/\u003e     岐伯曰：鼻者，肺之官也，目者，肝之官也；口唇者，脾之官也；舌者，心之官也；耳者，肾之官也。\u003cbr/\u003e\u003cbr/\u003e     黄帝曰：以官何候？\u003cbr/\u003e\u003cbr/\u003e     岐伯曰：以候五脏。故肺病者，喘息鼻张；肝病者，眦青；脾病者，唇黄；心病者，舌卷短，颧赤；肾病者，颧与颜黑。\u003cbr/\u003e\u003cbr/\u003e     黄帝曰：五脉安出，五色安见，其常色殆者，如何？\u003cbr/\u003e\u003cbr/\u003e     岐伯曰：五官不辨，阙庭不张，小其明堂，蕃蔽不见，又埤其墙，墙下无基，垂角去外，如是者，虽平常殆，况加疾哉。\u003cbr/\u003e\u003cbr/\u003e     黄帝曰：五色之见于明堂，以观五脏之气，左右高下，各有形乎？\u003cbr/\u003e\u003cbr/\u003e     岐伯曰：腑脏之在中也，各以次舍，左右上下，各如其度也。","cnt":0,"sort":6629215,"author":"庾岭劳人","prev":"6629214.html","next":"6629216.html","book_title":"黄帝内经","updateTimeFmt":"2024-03-28 17:25:37","category":"都市小说"}