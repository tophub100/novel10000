{"id":0,"code":"6629130.html","title":"第38章 咳论篇第三十八","latest_chapter_name":"正文 第167章 痈疽篇第八十一","xiao_shuo_code":"9219","content":"\u003cbr/\u003e\u003cbr/\u003e    黄帝问曰：肺之令人咳，何也？\u003cbr/\u003e\u003cbr/\u003e     岐伯对曰：五脏六腑皆令人咳，非独肺也。\u003cbr/\u003e\u003cbr/\u003e     帝曰：愿闻其状。\u003cbr/\u003e\u003cbr/\u003e     岐伯曰：皮毛者，肺之合也。皮毛先受邪气，邪气以从其合也。其寒饮食入胃，从肺脉上至于肺，则肺寒，肺寒则外内合邪，因而客之，则为肺咳。五脏各以其时受病，非其时，各传以与之。\u003cbr/\u003e\u003cbr/\u003e     人与天地相参，故五脏各以治时感于寒则受病，微则为咳，甚则为泄为痛。乘秋则肺先受邪，乘春则肝先受之，乘夏则心先受之，乘至阴则脾先受之，乘冬则肾先受之。帝曰：何以异之？\u003cbr/\u003e\u003cbr/\u003e     岐伯曰：肺咳之状，咳而喘息有音，甚则唾血。心咳之状，咳则心痛，喉中介介如梗状，甚则咽肿喉痹。肝咳之状，咳则两胁下痛，甚则不可以转，转则两下满。脾咳之状，咳则右胁下痛，阴阴引肩背，甚则不可以动，动则咳剧。肾咳之状，咳则腰背相引而痛，甚则咳涎。\u003cbr/\u003e\u003cbr/\u003e     帝曰：六腑之咳奈何？安所受病？\u003cbr/\u003e\u003cbr/\u003e     岐伯曰：五脏之久咳，乃移于六腑。脾咳不已，则胃受之；胃咳之状，咳而呕，呕甚则长虫出。肝咳不已，则胆受之；胆咳之状，咳呕胆汁。肺咳不已，则大肠受之；大肠咳状，咳而遗失。心咳不已，则小肠受之；小肠咳状，咳而失气，气与咳俱失。肾咳不已，则膀胱受之；膀胱咳状，咳而遗溺。久咳不已，则三焦受之；三焦咳状，咳而腹满，不欲食饮。此皆聚于胃，关于肺，使人多涕唾，而面浮肿气逆也。\u003cbr/\u003e\u003cbr/\u003e     帝曰：治之奈何？\u003cbr/\u003e\u003cbr/\u003e     岐伯曰：治脏者治其俞，治腑者治其合，浮肿者治其经。\u003cbr/\u003e\u003cbr/\u003e     帝曰：善。","cnt":0,"sort":6629130,"author":"庾岭劳人","prev":"6629129.html","next":"6629131.html","book_title":"黄帝内经","updateTimeFmt":"2024-03-28 17:25:37","category":"都市小说"}