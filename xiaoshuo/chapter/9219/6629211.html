{"id":0,"code":"6629211.html","title":"第119章 海论篇第三十三","latest_chapter_name":"正文 第167章 痈疽篇第八十一","xiao_shuo_code":"9219","content":"\u003cbr/\u003e\u003cbr/\u003e    黄帝问于岐伯曰：余闻刺法于夫子，夫子之所言，不离于营卫血气。夫十二经脉者，内属于腑脏，外络于肢节，夫子乃合之于四海乎？\u003cbr/\u003e\u003cbr/\u003e     岐伯答曰：人亦有四海、十二经水。经水者，皆注于海。海有东西南北，命曰四海。\u003cbr/\u003e\u003cbr/\u003e     黄帝曰：以人应之奈何？\u003cbr/\u003e\u003cbr/\u003e     岐伯曰：人有髓海，有血海，有气海，有水谷之海，凡此四者，以应四海也。\u003cbr/\u003e\u003cbr/\u003e     黄帝曰：远乎哉，夫子之合人天地四海也，愿闻应之奈何？\u003cbr/\u003e\u003cbr/\u003e     岐伯曰：必先明知阴阳表里荥输所在，四海定矣。\u003cbr/\u003e\u003cbr/\u003e     黄帝曰：定之奈何？\u003cbr/\u003e\u003cbr/\u003e     岐伯曰：胃者水谷之海，其输上在气街(冲)，下至三里。冲脉者为十二经之海，其输上在于大杼，下出于巨虚之上下廉。膻中者为气之海，其输上在于柱骨之上下，前在于人迎。脑为髓之海，其输上在于其盖，下在风腑。\u003cbr/\u003e\u003cbr/\u003e     黄帝曰：凡此四海者，何利何害？何生何败？\u003cbr/\u003e\u003cbr/\u003e     岐伯曰：得顺者生，得逆者败；知调者利，不知调者害。\u003cbr/\u003e\u003cbr/\u003e     黄帝曰：四海之逆顺奈何？\u003cbr/\u003e\u003cbr/\u003e     岐伯曰：气海有余者，气满胸中，息面赤；气海不足，则气少不足以言。血海有余，则常想其身大，怫然不知其所病；血海不足，亦常想其身小，狭然不知其所病。水谷之海有余，则腹满；水谷之海不足，则饥不受谷食。髓海有余，则轻劲多力，自过其度；髓海不足，则脑转耳鸣，胫眩冒，目无所见，懈怠安卧。\u003cbr/\u003e\u003cbr/\u003e     黄帝曰：余已闻逆顺，调之奈何？\u003cbr/\u003e\u003cbr/\u003e     岐伯曰：审守其输而调其虚实，无犯其害。顺者得复，逆者必败。\u003cbr/\u003e\u003cbr/\u003e     黄帝曰：善。","cnt":0,"sort":6629211,"author":"庾岭劳人","prev":"6629210.html","next":"6629212.html","book_title":"黄帝内经","updateTimeFmt":"2024-03-28 17:25:37","category":"都市小说"}