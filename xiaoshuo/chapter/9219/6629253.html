{"id":0,"code":"6629253.html","title":"第161章 刺节真邪篇第七十五","latest_chapter_name":"正文 第167章 痈疽篇第八十一","xiao_shuo_code":"9219","content":"\u003cbr/\u003e\u003cbr/\u003e    黄帝问于岐伯曰：余闻刺有五节奈何？\u003cbr/\u003e\u003cbr/\u003e     岐伯曰：固有五节：一日振埃，二曰发，三曰去爪，四曰彻衣，五曰解惑。\u003cbr/\u003e\u003cbr/\u003e     黄帝曰：夫子言五节，余未知其意。\u003cbr/\u003e\u003cbr/\u003e     岐伯曰：振埃者，刺外经，去阳病也。发者，刺腑俞，去腑病也。去爪者，刺关节肢络也。彻衣者，尽刺诸阳之奇俞也。解惑者，尽知调阴阳，补写有余不足，相倾移也。\u003cbr/\u003e\u003cbr/\u003e     黄帝曰：刺节言振埃，夫子乃言刺外经，去阳病，余不知其所谓也，愿卒闻之。\u003cbr/\u003e\u003cbr/\u003e     岐伯曰：振埃者，阳气大逆，上满于胸中，愤肩息，大气逆上，喘喝坐伏，病恶埃烟，噎不得息，请言振埃，尚疾于振埃。\u003cbr/\u003e\u003cbr/\u003e     黄帝曰：善。取之何如？\u003cbr/\u003e\u003cbr/\u003e     岐伯曰：取之天容。\u003cbr/\u003e\u003cbr/\u003e     黄帝曰：其咳上气，穷诎胸痛者，取之奈何？\u003cbr/\u003e\u003cbr/\u003e     岐伯曰：取之廉泉。\u003cbr/\u003e\u003cbr/\u003e     黄帝曰：取之有数乎？\u003cbr/\u003e\u003cbr/\u003e     岐伯曰：取天容者，无过一里，取廉泉者，血变而止。\u003cbr/\u003e\u003cbr/\u003e     帝曰：善哉。\u003cbr/\u003e\u003cbr/\u003e     黄帝曰：刺节言发，余不得其意。夫发朦者，耳无所闻，目无所见。夫子乃言刺腑输，去腑病，何输使然？愿闻其故。\u003cbr/\u003e\u003cbr/\u003e     岐伯曰：妙乎哉问也！此刺之大约，针之极也，神明之类也，口说书卷，犹不能及也，请言发耳，尚疾于发也。\u003cbr/\u003e\u003cbr/\u003e     黄帝曰：善。愿卒闻之。\u003cbr/\u003e\u003cbr/\u003e     岐伯曰：刺此者，必于日中，刺其听宫，中其眸子，声闻于耳，此其输也。\u003cbr/\u003e\u003cbr/\u003e     黄帝曰：善。何谓声闻于耳？\u003cbr/\u003e\u003cbr/\u003e     岐伯曰：刺邪以手坚按其两鼻窍而疾偃，其声必应于针也。\u003cbr/\u003e\u003cbr/\u003e     黄帝曰：善。此所谓弗见为之，而无目视，见而取之，神明相得者也。\u003cbr/\u003e\u003cbr/\u003e     黄帝曰：刺节言去爪，夫子乃言刺关节肢络，愿卒闻之。\u003cbr/\u003e\u003cbr/\u003e     岐伯曰：腰脊者，身之大关节也。肢胫者，人之管以趋翔也。茎垂者，身中之机，阴精之候，津液之道也。故饮食不节，喜怒不时，津液内溢，乃下留于睾，血道不通，日大不休，俯不便，趋翔不能，此病荣然有水，不上不下，铍石所取，形不可匿，常不得蔽，故命曰去爪。\u003cbr/\u003e\u003cbr/\u003e     帝曰：善。\u003cbr/\u003e\u003cbr/\u003e     黄帝曰：刺节言彻衣，夫子乃言尽刺诸阳之奇俞，未有常处也，愿卒闻之。\u003cbr/\u003e\u003cbr/\u003e     岐伯曰：是阳气有余而阴气不足，阴气不足则内热，阳气有余则外热，内热相搏，热于怀炭，外畏绵帛，近不可近身，又不可近席，腠理闭塞，则汗不出，舌焦唇槁，腊干嗌燥，饮食不让美恶。\u003cbr/\u003e\u003cbr/\u003e     黄帝曰：善。取之奈何？\u003cbr/\u003e\u003cbr/\u003e     岐伯曰：或之于其天腑、大杼三，又刺中膂，以去其热，补足手太阴以去其汗，热去汗稀，疾于彻衣。\u003cbr/\u003e\u003cbr/\u003e     黄帝曰：善。\u003cbr/\u003e\u003cbr/\u003e     黄帝曰：刺节言解惑，夫子乃言尽知调阴阳，补泻有余不足，相倾移也，惑何以解之？\u003cbr/\u003e\u003cbr/\u003e     岐伯曰：大风在身，血脉偏虚，虚者不足，实者有余，轻重不得，倾侧宛伏，不知东西，不知南北，乍上乍下，乍反乍复，颠倒无常，甚于迷惑。\u003cbr/\u003e\u003cbr/\u003e     黄帝曰：善。取之奈何？\u003cbr/\u003e\u003cbr/\u003e     岐伯曰：泻其有余，补其不足，阴阳平复，用针若此，疾于解惑。\u003cbr/\u003e\u003cbr/\u003e     黄帝曰：善。请藏之灵兰之室，不敢妄出也。\u003cbr/\u003e\u003cbr/\u003e     黄帝曰：余闻刺有五邪，何谓五邪？\u003cbr/\u003e\u003cbr/\u003e     岐伯曰：病有持痈者，有容大者，有狭小者，有热者，有寒者，是谓五邪。\u003cbr/\u003e\u003cbr/\u003e     黄帝曰：刺五邪奈何？\u003cbr/\u003e\u003cbr/\u003e     岐伯曰：凡刺五邪之方，不过五章，瘅热消灭，肿聚散亡，寒痹益温，小者益阳，大者必去，请道其方：\u003cbr/\u003e\u003cbr/\u003e     凡刺痈邪无迎陇，易俗移性不得脓，脆道更行去其乡，不安处所乃散亡。诸阴阳过痈者，取之其输泻之。\u003cbr/\u003e\u003cbr/\u003e     凡刺大邪日以小，泄夺其有余乃益虚。剽其通，针其邪，肌肉亲，视之毋有反其真。刺诸阳分肉间。\u003cbr/\u003e\u003cbr/\u003e     凡刺小邪日以大，补其不足乃无害，视其所在迎之界，远近尽至，其不得外，侵而行之乃自费，刺分肉间。\u003cbr/\u003e\u003cbr/\u003e     凡刺热邪越而苍，出游不归乃无病，为开通，辟门户，使邪得出病乃已。\u003cbr/\u003e\u003cbr/\u003e     凡刺寒邪日以温，徐往徐来致其神，门户已闭气不分，虚实得调其气存也。\u003cbr/\u003e\u003cbr/\u003e     黄帝曰：官针奈何？\u003cbr/\u003e\u003cbr/\u003e     岐伯曰：刺痈者用铍针，刺大者用锋针，刺小者用员利针，刺热者用针，刺寒者用毫针也。\u003cbr/\u003e\u003cbr/\u003e     请言解论，与天地相应，与四时相副，人参天地，故可为解。下有渐洳，上生苇蒲，此所以知形气之多少也。阴阳者，寒暑也，热则滋雨而在上，根少汁。人气在外，皮肤缓，腠理开，血气减，汗大泄，皮淖泽。寒则地冻水冰，人气在中，皮肤致，腠理闭，汗不出，血气强，肉坚涩。当是之时，善行水者，不能往冰；善穿地者，不能凿冻；善用针者，亦不能取四厥；血脉凝结，坚搏不往来者，亦未可即柔。故行水者，必待天温冰释冻解，而水可行，地可穿也。人脉犹是也，治厥者，必先熨，调和其经，掌与腋、肘与脚、项与脊以调之，火气已通，血脉乃行，然后视其病，脉淖泽者刺而平之，坚紧者，破而散之，气下乃止，此所谓以解结者也。\u003cbr/\u003e\u003cbr/\u003e     用针之类，在于调气，气积于胃，以通营卫，各行其道。宗气留于海，其下者注于气街，其上者走于息道。故厥在于足，宗气不下，脉中之血，凝而留止，弗之火调，弗能取之。\u003cbr/\u003e\u003cbr/\u003e     用针者，必先察其经络之实虚，切而循之，按而弹之，视其应动者，乃后取之而下之。六经调者，谓之不病，虽病，谓之自己也。一经上实下虚而不通者，此必有横络盛，加于大经，令之不通，视而泻之，此所谓解结也。\u003cbr/\u003e\u003cbr/\u003e     上寒下热，先刺其项太阳，久留之，已刺则熨项与肩胛，令热下合乃止，此所谓推而上之者也。\u003cbr/\u003e\u003cbr/\u003e     上热下寒，视其虚脉而陷之于经络者取之，气下乃止，此所谓引而下之者也。\u003cbr/\u003e\u003cbr/\u003e     大热遍身，狂而妄见、妄闻、妄言，视足阳明及大络取之，虚者补之，血而实者泻之，因其偃卧，居其头前，以两手四指挟按颈动脉，久持之，卷而切推，下至缺盆中，而复止如前，热去乃止，此所谓推而散之者也。\u003cbr/\u003e\u003cbr/\u003e     黄帝曰：有一脉生数十病者，或痛、或痈、或热、或寒、或痒、或痹、或不仁，变化无穷，其故何也？\u003cbr/\u003e\u003cbr/\u003e     岐伯曰：此皆邪气之所生也。\u003cbr/\u003e\u003cbr/\u003e     黄帝曰：余闻气者，有真气，有正气，有邪气，何谓真气？\u003cbr/\u003e\u003cbr/\u003e     岐伯曰：真气者，所受于天，与谷气并而充身也。正气者，正风也，从一方来，非实风，又非虚风也。邪气者，虚风之贼伤人也，其中人也深，不能自去。正风者，其中人也浅，合而自去，其气来柔弱，不能胜真气，故自去。\u003cbr/\u003e\u003cbr/\u003e     虚邪之中人也，洒淅动形，起毫毛而发腠理。其入深，内抟于骨，则为骨痹。抟于筋，则为筋挛。抟于脉中，则为血闭不通，则为痈。抟于肉，与卫气相抟，阳胜者则为热，阴胜者则为寒，寒则真气去，去则虚，虚则寒抟于皮肤之间，其气外发，腠理开，毫毛摇，气往来行，则为痒。留而不去，则为痹。卫气不行，则为不仁。\u003cbr/\u003e\u003cbr/\u003e     虚邪偏容于身半，其入深，内居营卫，营卫稍衰，则真气去，邪气独留，发为偏枯。其邪气浅者，脉偏痛。\u003cbr/\u003e\u003cbr/\u003e     虚邪之入于身也深，寒与热相抟，久留而内著，寒胜其热，则骨疼肉枯，热胜其寒，则烂肉腐肌为脓，内伤骨，内伤骨为骨蚀。有所疾前筋，筋屈不得伸，邪气居其间而不反，发于筋溜。有所结，气归之，卫气留之，不得反，津液久留，合而为肠溜，久者数岁乃成，以手按之柔。已有所结，气归之，津液留之，邪气中之，凝结日以易甚，连以聚居，为昔瘤，以手按之坚。有所结，深中骨，气因于骨，骨与气并，日以益大，则为骨疽。有所结，中于肉，宗气归之，邪留而不去，有热则化而为脓，无热则为肉疽。凡此数气者，其发无常处，而有常名也。","cnt":0,"sort":6629253,"author":"庾岭劳人","prev":"6629252.html","next":"6629254.html","book_title":"黄帝内经","updateTimeFmt":"2024-03-28 17:25:37","category":"都市小说"}