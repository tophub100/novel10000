{"id":0,"code":"6629218.html","title":"第126章 阴阳清浊篇第四十","latest_chapter_name":"正文 第167章 痈疽篇第八十一","xiao_shuo_code":"9219","content":"\u003cbr/\u003e\u003cbr/\u003e    黄帝曰：余闻十二经脉，以应十二经水者，其五色各异，清浊不同，人之血气若一，应之奈何？\u003cbr/\u003e\u003cbr/\u003e     岐伯曰：人之血气，苟能若一，则天下为一矣，恶有乱者乎？\u003cbr/\u003e\u003cbr/\u003e     黄帝曰：余问一人，非问天下之众。\u003cbr/\u003e\u003cbr/\u003e     岐伯曰：夫一人者，亦有乱气，天下之众，亦有乱人，其人为一耳。\u003cbr/\u003e\u003cbr/\u003e     黄帝曰：愿闻人气之清浊。\u003cbr/\u003e\u003cbr/\u003e     岐伯曰：受谷者浊，受气者清。清者注阴，浊者注阳。浊而清者，上出于咽；清而浊者，则下行。清浊相干，命曰乱气。\u003cbr/\u003e\u003cbr/\u003e     黄帝曰：夫阴清而阳浊，浊者有清，清者有浊，清浊别之奈何？\u003cbr/\u003e\u003cbr/\u003e     岐伯曰：气之大别，清者上注于肺，浊者下走于胃。胃之清气，上出于口；肺之浊气，下注于经，内积于海。\u003cbr/\u003e\u003cbr/\u003e     黄帝曰：诸阳皆浊，何阳浊甚乎？\u003cbr/\u003e\u003cbr/\u003e     岐伯曰：手太阳独受阳之浊，手太阴独受阴之清，其清者上走空窍，其浊者下行诸经。诸阴皆清，足太阴独受其浊。\u003cbr/\u003e\u003cbr/\u003e     黄帝曰：治之奈何？\u003cbr/\u003e\u003cbr/\u003e     岐伯曰：清者其气滑，浊者其气涩，此气之常也。故刺阴者，深而留之；刺阳者，浅而疾之；清浊相干者，以数调之也。","cnt":0,"sort":6629218,"author":"庾岭劳人","prev":"6629217.html","next":"6629219.html","book_title":"黄帝内经","updateTimeFmt":"2024-03-28 17:25:37","category":"都市小说"}