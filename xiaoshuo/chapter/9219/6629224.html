{"id":0,"code":"6629224.html","title":"第132章 五变篇第四十六","latest_chapter_name":"正文 第167章 痈疽篇第八十一","xiao_shuo_code":"9219","content":"\u003cbr/\u003e\u003cbr/\u003e    黄帝问于少俞曰：余闻百疾之始期也，必生于风雨寒暑，循毫毛而入腠理，或复还，或留止，或为风肿汗出，或为消瘅，或为寒热，或为留痹，或为积聚，奇邪淫溢，不可胜数，愿闻其故。夫同时得病，或病此，或病彼，意者天之为人生风乎，何其异也？\u003cbr/\u003e\u003cbr/\u003e     少俞曰：夫天之生风者，非以私百姓也，其行公平正直，犯者得之，避者得无殆，非求人而人自犯之。\u003cbr/\u003e\u003cbr/\u003e     黄帝曰：一时遇风，同时得病，其病各异，愿闻其故。\u003cbr/\u003e\u003cbr/\u003e     少俞曰：善乎哉问！请论以比匠人。匠人磨斧斤，砺刀削，斫材木，木之阴阳，尚有坚脆，坚者不入，脆者皮驰，至其交节，而缺斤斧焉。夫一木之中，坚脆不同，坚者则刚，脆者易伤，况其材木之不同，皮之厚薄，汁之多少，而各异邪？夫木之蚤花先生叶者，遇春霜烈风，则花落而叶萎；久曝大旱，则脆木薄皮者，枝条汁少而叶萎；久阴淫雨，则薄皮多汁者，皮溃而漉；卒风暴起，则刚脆之木，枝折杌伤；秋霜疾风，则刚脆之木，根摇而叶落。凡此五者，各有所伤，况于人乎。\u003cbr/\u003e\u003cbr/\u003e     黄帝曰：以人应木奈何？\u003cbr/\u003e\u003cbr/\u003e     少俞答曰：木之所伤也，皆伤其枝，枝之刚脆而坚，未成伤也。人之有常病也，亦因其骨节皮肤腠理之不坚固者，邪之所舍也，故常为病也。\u003cbr/\u003e\u003cbr/\u003e     黄帝曰：人之善病风厥漉汗者，何以候之？\u003cbr/\u003e\u003cbr/\u003e     少俞答曰：肉不坚，腠理疏，则善病风。\u003cbr/\u003e\u003cbr/\u003e     黄帝曰：何以候肉之不坚也？\u003cbr/\u003e\u003cbr/\u003e     少俞答曰：肉不坚，而无分理，理者粗理；粗理而皮不致者，腠理疏。此言其浑然者。\u003cbr/\u003e\u003cbr/\u003e     黄帝曰：人之善病消瘅者，何以候之？\u003cbr/\u003e\u003cbr/\u003e     少俞答曰：五脏皆柔弱者，喜病消瘅。\u003cbr/\u003e\u003cbr/\u003e     黄帝曰：何以知五脏之柔弱也？\u003cbr/\u003e\u003cbr/\u003e     少俞答曰：夫柔弱者，必有刚强，刚强多怒，柔者易伤也。\u003cbr/\u003e\u003cbr/\u003e     黄帝曰：何以候柔弱之与刚强？\u003cbr/\u003e\u003cbr/\u003e     少俞答曰：此人薄皮肤而目坚固以深者，长冲直扬，其心刚，刚则多怒，怒则气上逆，胸中蓄积，血气逆留，月宽皮充肌，血脉不行，转而为热，热则消肌肤，故为消瘅。此言其人暴刚而肌肉弱者也。\u003cbr/\u003e\u003cbr/\u003e     黄帝曰：人之善病寒热者，何以候之？\u003cbr/\u003e\u003cbr/\u003e     少俞答曰：小骨弱肉者，善病寒热。\u003cbr/\u003e\u003cbr/\u003e     黄帝曰：何以候骨之小大、肉之坚脆、色之不一也？\u003cbr/\u003e\u003cbr/\u003e     少俞答曰：颧骨者，骨之本也。颧大则骨大，颧小则骨小。皮肤薄而其肉无，其臂懦懦然，其地色殆然，不与其天同色，污然独异，此其候也。然后臂薄者，其髓不满，故善病寒热也。\u003cbr/\u003e\u003cbr/\u003e     黄帝曰：何以候人之善病痹者？\u003cbr/\u003e\u003cbr/\u003e     少俞答曰：粗理而肉不坚者，善病痹。\u003cbr/\u003e\u003cbr/\u003e     黄帝曰：痹之高下有处乎？\u003cbr/\u003e\u003cbr/\u003e     少俞答曰：欲知其高下者，各视其部。\u003cbr/\u003e\u003cbr/\u003e     黄帝曰：人之善病肠中积聚者，何以候之？\u003cbr/\u003e\u003cbr/\u003e     少俞答曰：皮肤薄而不泽，肉不坚而淖泽，如此则肠胃恶，恶则邪气留止，积聚乃伤。脾胃之间，寒温不次，邪气稍至，蓄积留止，大聚乃起。\u003cbr/\u003e\u003cbr/\u003e     黄帝曰：余闻病形，已知之矣，愿闻其时。\u003cbr/\u003e\u003cbr/\u003e     少俞答曰：先立其年，以知其时，时高则起，时下则殆，虽不陷下，当年有冲通，其病必起。是谓因形而生病，五变之纪也。","cnt":0,"sort":6629224,"author":"庾岭劳人","prev":"6629223.html","next":"6629225.html","book_title":"黄帝内经","updateTimeFmt":"2024-03-28 17:25:37","category":"都市小说"}