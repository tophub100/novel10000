{"id":0,"code":"6629179.html","title":"第87章 本输第二","latest_chapter_name":"正文 第167章 痈疽篇第八十一","xiao_shuo_code":"9219","content":"\u003cbr/\u003e\u003cbr/\u003e    黄帝问于岐伯曰：凡刺之道，必通十二经络之所终始，络脉之所别处，五俞之所留，六腑之所与，合四时之所出入，五脏之所溜处，阔数之度，浅深之状，高下所至。愿闻其解。\u003cbr/\u003e\u003cbr/\u003e     岐伯曰：请言其次也。肺出于少商，少商者，手大指端内侧也，为井木；溜于鱼际，鱼际者，手鱼也，为荣；注于太渊，太渊，鱼后一寸陷者中也，为俞；行于经渠，经渠，寸口中也，动而不居，为经；入于尺泽，尺泽，肘中之动脉也，为合，手太阴经也。\u003cbr/\u003e\u003cbr/\u003e     心出于中冲，中冲，手中指之端也，为井木；溜于劳宫，劳宫，掌中中指本节之内间也，为荣；注于大陵，大陵，掌后两骨之间方下者也，为俞；行于间使，间使之道，两筋之间，三寸之中也，有过则至，无过则止，为经；入于曲泽，曲泽，肘内廉下陷者之中也，屈而得之，为合，手少阴也。\u003cbr/\u003e\u003cbr/\u003e     肝出于大敦，大敦者，足大趾之端及三毛之中也，为井木；溜于行间，行间，足大趾间也，为荣；注于太冲，太冲，行间上二寸陷者之中也，为俞；行于中封，中封，内踝之前一寸半，陷者之中，使逆则宛，使和则通，摇足而得之，为经；入于曲泉，曲泉，辅骨之下，大筋之上也，屈膝而得之，为合，足厥阴也。\u003cbr/\u003e\u003cbr/\u003e     脾出于隐白，隐白者，足大趾之端内侧也，为井木；溜于大都，大都，本节之后，下陷者之中也，为荣；注于太白，太白，腕骨之下也，为俞；行于商丘，商丘，内踝之下，陷者之中也，为经；入于阴之陵泉，阴之陵泉。辅骨之下，陷者之中也，伸而得之，为合，足太阴也。\u003cbr/\u003e\u003cbr/\u003e     肾出于涌泉，涌泉者，足心也，为井木，溜于然谷，然谷，然骨之下者也，为荣；注于大溪，大溪，内踝之后，跟骨之上，陷中者也，为俞；行于复留，复留，上内踝二寸，动而不休，为经；入于阴谷，阴谷，辅骨之后，大筋之下，小筋之上也，按之应手，屈膝而得之，为合，足少阴经也。\u003cbr/\u003e\u003cbr/\u003e     膀胱出于至阴，至阴者，足小趾之端也，为井金；溜于通谷，通谷，本节之前外侧也，为荣；注于束骨，束骨本节之后，陷中者也，为俞；过于京骨，京骨，足外侧大骨之下，为原；行于昆仑，昆仑，在外踝之后，跟骨之上，为经；入于委中，委中，中央，为合，委而取之，足太阳也。\u003cbr/\u003e\u003cbr/\u003e     胆出于窍阴，窍阴者，足小趾次趾之端也，为井金；溜于侠溪，侠溪，足小趾次趾之间也，为荣；注于临泣，临泣，上行一寸半陷者中也，为俞；过于丘墟，丘墟，外踝之前，下陷者中也，为原；行于阳辅，阳辅，外踝之上，辅骨之前，及绝骨之端也，为经；入于阳之陵泉，阳之陵泉，在膝外陷者中也，为合，伸而得之，足少阳也。\u003cbr/\u003e\u003cbr/\u003e     胃出于厉兑，厉兑者，足大趾内次趾之端也，为井金；溜于内庭，内庭，次趾外间也，为荣；注于陷谷，陷谷者，上中趾内间上行二寸陷者中也，为俞；过于冲阳，冲阳，足跗上五寸陷者中也，为原，摇足而得之；行于解溪，解溪，上冲阳一寸半陷者中也，为经；入于下陵，下陵，膝下三寸，月行骨外三里也，为合；复下三里三寸为巨虚上廉，复下上廉三寸为巨虚下廉也，大肠属上，小肠属下，足阳明胃脉也，大肠小肠，皆属于胃，是足阳明也。\u003cbr/\u003e\u003cbr/\u003e     三焦者，上合手少阳，出于关冲，关冲者，手小指次指之端也，为井金；溜于液门，液门，小指次指之间也，为荣；注于中渚，中渚，本节之后陷者中也，为俞；过于阳池，阳池，在腕上陷者之中也，为原；行于支沟，支沟，上腕三寸，两骨之间陷者中也，为经；入于天井，天井，在肘外大骨之上陷者中也，为合，屈肘得之，三焦下俞，在于足大趾之前，少阳之后，出于中外廉，名曰委阳，是太阳络也。手少阳经也。三焦者，足少阳太阴(一本作阳)之所将，太阳之别也，上踝五寸，别入贯肠，出于委阳，并太阳之正，入络膀胱，约下焦，实则闭癃，虚则遗溺，遗溺则补之，闭癃则泻之。\u003cbr/\u003e\u003cbr/\u003e     手太阳小肠者，上合手太阳，出于少泽，少泽，小指之端也，为井金；溜于前谷，前谷，在手外廉本节前陷者中也，为荣；注于后溪，后溪者，在手外侧本节之后也，为俞；过于腕骨，腕骨，在手外侧腕骨之前，为原；行于阳谷，阳谷，在锐骨之下陷者中也，为经；入于小海，小海，在肘内大骨之外，去端半寸陷者中也， 伸臂而得之，为合，手太阳经也。\u003cbr/\u003e\u003cbr/\u003e     大肠上合手阳明，出于商阳，商阳，大指次指之端也，为井金；溜于本节之前二间，为荣；注于本节之后三间，为俞；过于合谷，合谷，在大指歧骨之间，为原；行于阳溪，阳溪，在两筋间陷者中也，为经；入于曲池，在肘外辅骨陷者中也，屈臂而得之，为合，手阳明也。\u003cbr/\u003e\u003cbr/\u003e     是谓五脏六腑之俞，五五二十五俞，六六三十六俞也。六腑皆出足之三阳，上合于手者也。\u003cbr/\u003e\u003cbr/\u003e     缺盆之中，任脉也，名曰天突。一次，任脉侧之动脉，足阳明也，名曰人迎。二次脉，手阳明也，名曰扶突。三，次脉手太阳也，名曰天窗。四，次脉足少阳也，名曰天容。五，次脉手少阳也，名曰天牖。六，次脉足太阳也，名曰天柱。七，次脉颈中央之脉，督脉也，名曰风府。腋内动脉，手太阴也，名曰天府。腋下三寸，手心主也，名曰天池。\u003cbr/\u003e\u003cbr/\u003e     刺上关者，口去不能欠；刺下关者，欠不能口去。刺犊鼻者，屈不能伸；刺两关者，伸不能屈。\u003cbr/\u003e\u003cbr/\u003e     足阳明侠喉之动脉也，其俞在膺中。手阳明次在其俞外，不至曲颊一寸。手太阳当曲颊。足少阳在耳下曲颊之后。手少阳出耳后，上加完骨之上。足太阳挟项大筋之中发际。\u003cbr/\u003e\u003cbr/\u003e     阴尺动脉在五里，五俞之禁也。\u003cbr/\u003e\u003cbr/\u003e     肺合大肠，大肠者，传道之腑。心合小肠，小肠者，受盛之腑。肝合胆，胆者，中精之腑。脾合胃，胃者，五谷之腑。肾合膀胱，膀胱者，津液之腑也。少阳属肾，肾上连肺，故将两脏。三焦者，中渎之腑也，水道出焉，属膀胱，是孤之腑也。是六腑之所与合者。\u003cbr/\u003e\u003cbr/\u003e     春取络脉诸荣，大经分肉之间，甚者深取之，间者浅取之。夏取诸俞孙络肌肉皮肤之上。秋取诸合，余如春法。冬取诸井诸俞之分，欲深而留之。此四时之序，气之所处，病之所舍，脏之所宜。转筋者，立而取之，可令遂已。痿厥者，张而刺之，可令立快也。","cnt":0,"sort":6629179,"author":"庾岭劳人","prev":"6629178.html","next":"6629180.html","book_title":"黄帝内经","updateTimeFmt":"2024-03-28 17:25:37","category":"都市小说"}