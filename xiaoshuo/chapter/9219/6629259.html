{"id":0,"code":"6629259.html","title":"第167章 痈疽篇第八十一","latest_chapter_name":"正文 第167章 痈疽篇第八十一","xiao_shuo_code":"9219","content":"\u003cbr/\u003e\u003cbr/\u003e    黄帝曰：余闻肠胃受谷，上焦出气，以温分肉，而养骨节，通腠理。中焦出气如露，上注谷，而渗孙脉，津液和调，变化而赤为血，血和则孙脉先满溢，乃注于络脉，皆盈，乃注于经脉。阴阳已张，因息乃行，行有经纪，周有道理，与天合同，不得休止。切而调之，从虚去实，泻则不足，疾则气减，留则先后。从虚去虚，补则有余。血气已调，形气乃持。余已知血气之平与不平，未知痈疽之所从生，成败之时，死生之期有远近，何以度之？可得闻乎？\u003cbr/\u003e\u003cbr/\u003e     岐伯曰：经脉留行不止，与天同度，与地合纪。故天宿失度，日月薄蚀，地经失纪，水道流溢，草萱不成，五谷不殖，径路不通，民不往来，巷聚邑居，则别离异处。血气犹然，请言其故。夫血脉营卫，周流不休，上应星宿，下应经数。寒邪客于经络之中则血泣，血泣则不通，不通则卫气归之，不得复反，故痈肿。寒气化为热，热胜则腐肉，肉腐则为脓，脓不泻则烂筋，筋烂则伤骨，骨伤则髓消，不当骨空，不得泄泻，血枯空虚，则筋骨肌肉不相荣，经脉败漏，熏于五脏，脏伤故死矣。\u003cbr/\u003e\u003cbr/\u003e     黄帝曰：愿尽闻痈疽之形，与忌曰名。\u003cbr/\u003e\u003cbr/\u003e     岐伯曰：痈发于嗌中，名曰猛疽，猛疽不治，化为脓，脓不泻，塞咽，半日死；其化为脓者，泻则合豕膏，冷食，三日而已。\u003cbr/\u003e\u003cbr/\u003e     发于颈，名曰夭疽，其痈大以赤黑，不急治，则热气下入渊腋，前伤任脉，内熏肝肺，熏肝肺十余日而死矣。\u003cbr/\u003e\u003cbr/\u003e     阳留大发，消脑留项，名曰脑烁，其色不乐，项痛而如刺以针，烦心者死不可治。\u003cbr/\u003e\u003cbr/\u003e     发于肩及，名曰疵痈，其状赤黑，急治之，此令人汗出至足，不害五脏，痈发四五日逞之。\u003cbr/\u003e\u003cbr/\u003e     发于腋下赤坚者，名曰米疽，治之以砭石，欲细而长，疏砭之，涂以豕膏，六日已，勿裹之。其痈坚而不溃者，为马刀挟瘿，急治之。\u003cbr/\u003e\u003cbr/\u003e     发于胸，名曰井疽，其状如大豆，三四日起，不早治，下入腹，不治，七日死矣。\u003cbr/\u003e\u003cbr/\u003e     发于膺，名曰甘疽，色青，其状如谷实，常苦寒热，急治之，去其寒热，十岁死，死后出脓。\u003cbr/\u003e\u003cbr/\u003e     发于胁，名曰败疵，败疵者女子之病也，灸之，其病大痈脓，治之其中乃有生肉大如赤小豆。坐陵翘草根各一升，以水一斗六升煮之，竭为取三升，则强饮，厚衣坐于釜上，令汗出至足，已。\u003cbr/\u003e\u003cbr/\u003e     发于股胫，名曰股胫疽，其状不甚变，而痈脓搏骨，不急治，三十日死矣。\u003cbr/\u003e\u003cbr/\u003e     发于尻，名曰锐疽，其状赤坚大，急治之，不治，三十日死矣。\u003cbr/\u003e\u003cbr/\u003e     发于股阴，名曰赤施，不急治，六十日死。在两股之内，不治，十日而当死。\u003cbr/\u003e\u003cbr/\u003e     发于膝，名曰疵痈，其状大痈，色不变，寒热，如坚石，勿石，石之者死，须其柔，乃石之者生。\u003cbr/\u003e\u003cbr/\u003e     诸痈疽之发于节而相应者，不可治也。发于阳者，百日死；发于阴者，三十日死。\u003cbr/\u003e\u003cbr/\u003e     发于胫，名曰兔啮，其状赤至骨，急治之，不治害人也。\u003cbr/\u003e\u003cbr/\u003e     发于内踝，名曰走缓，其状痈也，色不变，数石其输，而止其寒热，不死。\u003cbr/\u003e\u003cbr/\u003e     发于足上下，名曰四淫，其状大痈，急治之，百日死。\u003cbr/\u003e\u003cbr/\u003e     发于足傍，名曰厉痈，其状不大，初如小指发，急治之，去其黑者，不消辄益，不治，百日死。\u003cbr/\u003e\u003cbr/\u003e     发于足趾，名脱痈，其状赤黑，死不治；不赤黑，不死。不衰，急斩之，不则死矣。\u003cbr/\u003e\u003cbr/\u003e     黄帝曰：夫子言痈疽，何以别之？\u003cbr/\u003e\u003cbr/\u003e     岐伯曰：营卫稽留于经脉之中，则血泣而不行，不行则卫气从之而不通，壅遏而不得行，故热。大热不止，热胜则肉腐，肉腐则为脓，然不能陷，骨髓不为焦枯，五脏不为伤，故命曰痈。\u003cbr/\u003e\u003cbr/\u003e     黄帝曰：何谓疽？\u003cbr/\u003e\u003cbr/\u003e     岐伯曰：热气淳盛，下陷肌肤筋髓枯，内连五脏，血气竭，当其痈下，筋骨良肉皆无余，故命曰疽。疽者，上之皮大以坚，上如牛领之皮。痈者，其皮上薄以泽。此其候也。","cnt":0,"sort":6629259,"author":"庾岭劳人","prev":"6629258.html","next":"","book_title":"黄帝内经","updateTimeFmt":"2024-03-28 17:25:37","category":"都市小说"}