{"id":0,"code":"6629175.html","title":"第83章 阴阳类论篇第七十九","latest_chapter_name":"正文 第167章 痈疽篇第八十一","xiao_shuo_code":"9219","content":"\u003cbr/\u003e\u003cbr/\u003e    孟春始至，黄帝燕坐，临观八极，正八风之气，而问雷公曰：阴阳之类，经脉之道，五中所主，何脏最贵？\u003cbr/\u003e\u003cbr/\u003e     雷公对曰：春，甲乙青，中主肝，治七十二日，是脉之主时，臣以其脏最贵。\u003cbr/\u003e\u003cbr/\u003e     帝曰：却念上下经，阴阳从容，子所言贵，最其下也。\u003cbr/\u003e\u003cbr/\u003e     雷公致斋七日，旦复侍坐。帝曰：三阳为经，二阳为维，一阳为游部，此知五脏终始。三阳为表，二阴为里，一阴至绝作朔晦，却具合以正其理。\u003cbr/\u003e\u003cbr/\u003e     雷公曰：受业未能明。\u003cbr/\u003e\u003cbr/\u003e     帝曰：所谓三阳者，太阳为经，三阳脉至手太阴，弦浮而不沉，决以度，察以心，合之阴阳之论。所谓二阳者，阳明也，至手太阴，弦而沉急不鼓，炅至以病，皆死。一阳者，少阳也，至手太阴，上连人迎，弦急悬不绝，此少阳之病也，专阴则死。\u003cbr/\u003e\u003cbr/\u003e     三阴者，六经之所主也，交于太阴，伏鼓不浮，上空志心。二阴至肺，其气归膀胱，外连脾胃。一阴独至，经绝，气浮不鼓，钩而滑。\u003cbr/\u003e\u003cbr/\u003e     此六脉者，乍阴乍阳，交属相并，缪通五脏，合于阴阳，先至为主，后至为客。\u003cbr/\u003e\u003cbr/\u003e     雷公曰：臣悉尽意，受传经脉，颂得从容之道，以合《从容》，不知阴阳，不知雌雄。\u003cbr/\u003e\u003cbr/\u003e     帝曰：三阳为父，二阳为卫，一阳为纪；三阴为母，二阴为雌，一阴为独使。\u003cbr/\u003e\u003cbr/\u003e     二阳一阴，阳明主病，不胜一阴，脉软而动，九窍皆沉。三阳一阴，太阳脉胜，一阴不能止，内乱五脏，外为惊骇。二阴二阳，病在肺，少阴脉沉，胜肺伤脾，外伤四肢。二阴二阳皆交至，病在肾，骂詈妄行，巅疾为狂。二阴一阳，病出于肾，阴气客游于心脘，下空窍堤，闭塞不通，四肢别离。一阴一阳代绝，此阴气至心，上下无常，出入不知，喉咽干燥，病在土脾。二阳三阴，至阴皆在，阴不过阳，阳气不能止阴，阴阳并绝，浮为血瘕，沉为脓。阴阳皆壮，下至阴阳。上合昭昭，下合冥冥，诊决死生之期，遂合岁首。\u003cbr/\u003e\u003cbr/\u003e     雷公曰：请问短期。\u003cbr/\u003e\u003cbr/\u003e     黄帝不应。雷公复问。\u003cbr/\u003e\u003cbr/\u003e     黄帝曰：在经论中。\u003cbr/\u003e\u003cbr/\u003e     雷公曰：请闻短期。\u003cbr/\u003e\u003cbr/\u003e     黄帝曰：冬三月之病，病合于阳者，至春正月脉有死征，皆归出春。冬三月之病，在理已尽，草与柳叶皆杀，春阴阳皆绝，期在孟春。春三月之病，曰阳杀，阴阳皆绝，期在草干。夏三月之病，至阴不过十日。阴阳交，期在氵兼水。秋三月之病，三阳俱起，不治自已。阴阳交合者，立不能坐，坐不能起。三阳独至，期在石水。二阴独至，期在盛水。","cnt":0,"sort":6629175,"author":"庾岭劳人","prev":"6629174.html","next":"6629176.html","book_title":"黄帝内经","updateTimeFmt":"2024-03-28 17:25:37","category":"都市小说"}