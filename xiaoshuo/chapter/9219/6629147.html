{"id":0,"code":"6629147.html","title":"第55章 长刺节论篇第五十五","latest_chapter_name":"正文 第167章 痈疽篇第八十一","xiao_shuo_code":"9219","content":"\u003cbr/\u003e\u003cbr/\u003e    刺家不诊，听病者言。在头，头疾痛，为藏针之，刺至骨，病已上，无伤骨肉及皮，皮者道也。\u003cbr/\u003e\u003cbr/\u003e     阴刺，入一傍四处，治寒热。深专者，刺大脏，迫脏刺背，背俞也。刺之迫脏，脏会，腹中寒热去而止。与刺之要，发针而浅出血。\u003cbr/\u003e\u003cbr/\u003e     治腐肿者，刺腐上，视痈大小深浅刺。刺大者多血，小者深之，必端内针为故止。\u003cbr/\u003e\u003cbr/\u003e     病在少腹有积，刺皮骨盾以下，至少腹而止；刺侠脊两傍四椎间，刺两髂季胁肋间，导腹中气热下已。\u003cbr/\u003e\u003cbr/\u003e     病在少腹，腹痛不得大小便，病名曰疝，得之寒。刺少腹两股间，刺腰髁骨间，刺而多之，尽炅病已。\u003cbr/\u003e\u003cbr/\u003e     病在筋，筋挛节痛，不可以行，名曰筋痹。刺筋上为故，刺分肉间，不可中骨也。病起筋炅，病已止。\u003cbr/\u003e\u003cbr/\u003e     病在肌肤，肌肤尽痛，名曰肌痹，伤于寒湿。刺大分，小分，多发针而深之，以热为故。无伤筋骨，伤筋骨，痈发若变。诸分尽热，病已止。\u003cbr/\u003e\u003cbr/\u003e     病在骨，骨重不可举，骨髓酸痛，寒气至，名曰骨痹。深者刺，无伤脉肉为故。其道大分小分，骨热病已止。\u003cbr/\u003e\u003cbr/\u003e     病在诸阳脉，且寒且热，诸分且寒且热，各曰狂。刺之虚脉，视分尽热，病已止。病初发，岁一发；不治，月一发；不治，月四五发，名曰癫病。刺诸分诸脉，其无寒者以针调之，病已止。病风且寒且热，炅汗出，一日数过，先刺诸分理络脉；汗出且寒且热，三日一刺，百日而已。\u003cbr/\u003e\u003cbr/\u003e     病大风，骨节重，须眉堕，名曰大风。刺肌肉为故。汗出百日，刺骨髓，汗出百日，凡二百日，须眉生而止针。","cnt":0,"sort":6629147,"author":"庾岭劳人","prev":"6629146.html","next":"6629148.html","book_title":"黄帝内经","updateTimeFmt":"2024-03-28 17:25:37","category":"都市小说"}