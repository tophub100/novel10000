{"id":0,"code":"6629243.html","title":"第151章 五音五味篇第六十五","latest_chapter_name":"正文 第167章 痈疽篇第八十一","xiao_shuo_code":"9219","content":"\u003cbr/\u003e\u003cbr/\u003e    右徵与少徵，调右手太阳上。左商与左徵，调左手阳明上。少徵与大宫，调左手阳明上。右角与大角，调右手少阳下。大徵与少徵，调左手太阳上。众羽与少羽，调右足太阳下。少商与右商，调右手太阳下。桎羽与众羽，调右足太阳下。少宫与大宫，调右足阳明下。判角与少角，调右足少阳下。钛商与上商，调右足阳明下。钛商与上角，调左足太阳下。\u003cbr/\u003e\u003cbr/\u003e     上徵与右徵同，谷麦，畜羊，果杏，手少阳，脏心，色赤，味苦，时夏。上羽与大羽同，谷大豆，畜彘，果栗，足少阴，脏肾，色黑，味咸，时冬。上宫与大宫同，谷稷，畜牛，果枣，足太阴，脏脾，色黄，味甘，时季夏。上商与右商同，谷黍，畜鸡，果桃，手太阴，脏肺，色白，味辛，时秋。上角与大角同，谷麻，畜犬，果李，足厥阴，脏肝，色青，味酸，时春。\u003cbr/\u003e\u003cbr/\u003e     大宫与上角同，右足阳明上。左角与大角同，左足阳明上。少羽与大羽同，右足太阳下。左商与右商同，左手阳明上。加宫与大宫同，左足少阳上。质判与大宫同，左手太阳下。判角与大角，同左足少阳下。大羽与大角同，右足太阳上。大角与大宫同，右足少阳上。\u003cbr/\u003e\u003cbr/\u003e     右徵、少徵、质徵、上徵、判徵。右角、钛角、上角、大角、判角。右商、少商、钛商、上商、左商。少宫、上宫、大宫、加宫、左角宫。众羽、桎羽、上羽、大羽、少羽。\u003cbr/\u003e\u003cbr/\u003e     黄帝曰：妇人无须者，无血气乎？\u003cbr/\u003e\u003cbr/\u003e     岐伯曰：冲脉、任脉，皆起于胞中，上循背里，为经络之海。其浮而外者，循腹右上行，会于咽喉，别而络唇口。血气盛则充肤热肉，血独盛则澹渗皮肤，生毫毛。今妇人之生，有余于气，不足于血，以其数脱血也，冲任之脉。不荣口唇，故须不生焉。\u003cbr/\u003e\u003cbr/\u003e     黄帝曰：士人有伤于阴，阴气绝而不起，阴不用，然其须不去，其故何也？宦者独去，何也？愿闻其故。\u003cbr/\u003e\u003cbr/\u003e     岐伯曰：宦者去其宗筋，伤其冲脉，血泻不复，皮肤内结，唇口不荣，故须不生。\u003cbr/\u003e\u003cbr/\u003e     黄帝曰：其有天宦者，未尝被伤，不脱于血，然其须不生，其故何也？\u003cbr/\u003e\u003cbr/\u003e     岐伯曰：此天之所不足也，其任冲不盛，宗筋不成，有气无血，唇口不荣，故须不生。\u003cbr/\u003e\u003cbr/\u003e     黄帝曰：善乎哉！圣人之通万物也，若日月之光影，音声鼓响，闻其声而知其形，其非夫子，孰能明万物之精。是故圣人视其颜色，黄赤者多热气，青白者少热气，黑色者多血少气。美眉者太阳多血，通髯极须者少阳多血，美须者阳明多血，此其时然也。夫人之常数，太阳常多血少气，少阳常多气少血，阳明常多血多气，厥阴常多气少血，少阴常多血少气，太阴常多血少气，此天之常数也。","cnt":0,"sort":6629243,"author":"庾岭劳人","prev":"6629242.html","next":"6629244.html","book_title":"黄帝内经","updateTimeFmt":"2024-03-28 17:25:37","category":"都市小说"}