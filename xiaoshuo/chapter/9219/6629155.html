{"id":0,"code":"6629155.html","title":"第63章 缪刺论篇第六十三","latest_chapter_name":"正文 第167章 痈疽篇第八十一","xiao_shuo_code":"9219","content":"\u003cbr/\u003e\u003cbr/\u003e    黄帝问曰：余闻缪刺，未得其意，何谓缪刺？\u003cbr/\u003e\u003cbr/\u003e     岐伯对曰：夫邪之客于形也，必先舍于皮毛；留而不去，入舍于孙脉；留而不去，入舍于络脉；留而不去，入舍于经脉；内连五脏，散于肠胃，阴阳俱感，五脏乃伤，此邪之从皮毛而入，极于五脏之次也。如此，则治其经焉。今邪客于皮毛，入舍于孙络，留而不去，闭塞不通，不得入于经，流溢于大络，而生奇病也。夫邪客大络者，左注右，右注左，上下左右，与经相干，而布于四末，其气无常处，不入于经俞，命曰缪刺。\u003cbr/\u003e\u003cbr/\u003e     帝曰：愿闻缪刺。以左取右，以右取左，奈何？其与巨刺，何以别之？\u003cbr/\u003e\u003cbr/\u003e     岐伯曰：邪客于经，左盛则右病，右盛则左病，亦有移易者，左痛未已而右脉先病，如此者，必巨刺之。必中其经，非络脉也。故络病者，其痛与经脉缪处，故命曰缪刺。\u003cbr/\u003e\u003cbr/\u003e     帝曰：愿闻缪刺奈何？取之何如？\u003cbr/\u003e\u003cbr/\u003e     岐伯曰：邪客于足少阴之络，令人卒心痛，暴胀，胸胁支满。无积者，刺然骨之前出血，如食顷而已；不已，左取右，右取左，病新发者，取五日，已。\u003cbr/\u003e\u003cbr/\u003e     邪客于手少阳之络，令人喉痹舌卷，口干心烦，臂外廉痛，手不及头。刺手中指次指爪甲上，去端如韭叶，各一。壮者立已，老者有顷已。左取右，右取左，此新病，数日已。\u003cbr/\u003e\u003cbr/\u003e     邪客于足厥阴之络，令人卒疝暴痛。刺足大指爪甲上，与肉交者，各一。男子立已，女子有倾已。左取右，右取左。\u003cbr/\u003e\u003cbr/\u003e     邪客于足太阳之络，令人头项肩痛。刺足小指爪甲上，与肉交者，各一，立已；不已，刺外踝下三，左取右，右取左，如食顷已。\u003cbr/\u003e\u003cbr/\u003e     邪客于手阳明之络，令人气满胸中，喘息而支，胸中热。刺手大指、次指爪甲上，去端如韭叶，各一。左取中，右取左，如食顷已。\u003cbr/\u003e\u003cbr/\u003e     邪客于臂掌之间，不可得屈。刺其踝后，先以指按之痛，乃刺之，以月死生为数，月生一日一，二日二，十五日十五，十六日十四。\u003cbr/\u003e\u003cbr/\u003e     邪气客于足阳足乔之脉，令人目痛从内眦始。刺外踝之下半寸所，各二，左刺右，右刺左，如行十里顷而已。\u003cbr/\u003e\u003cbr/\u003e     人有所堕坠，恶血留内，腹中满胀，不得前后。先饮利药。此上伤厥阴之脉，下伤少阴之络。刺足内踝之下，然骨之前血脉出血，刺足跗上动脉；不已，刺三毛上各一，见血立已，左刺右，右刺左。善悲惊不乐，刺如右方。\u003cbr/\u003e\u003cbr/\u003e     邪客于手阳明之络，令人耳聋，时不闻音。刺手大指次指爪甲上，去端如韭叶，各一，立闻；不已，刺中指爪甲上与肉交者，立闻；其不时闻者，不可刺也。耳中生风者，亦刺之如此数。左刺右，右刺左。\u003cbr/\u003e\u003cbr/\u003e     凡痹往来，行无常处者，在分肉间痛而刺之，以月死生为数，用针者随气盛衰，以为数，针过其日数则脱气，不及日数则气不泻。左刺右，右刺左，病已止；不已，复刺之如法。月生一日一，二日二，渐多之；十五日十五，十六日十四，渐少之。\u003cbr/\u003e\u003cbr/\u003e     邪客于足阳明之经，令人鼽，上齿寒。刺中指次指爪甲上与肉交者，各一。左刺右，右刺左。\u003cbr/\u003e\u003cbr/\u003e     邪客于足少阳之络，令人胁痛不得息，咳而汗出。刺足小指次指爪甲上。与肉交者，各一，不得息立已，汗出立止，咳者温衣饮食，一日已。左刺右，右刺左，病立已；不已，复刺如法。\u003cbr/\u003e\u003cbr/\u003e     邪客于足少阴之络，令人嗌痛，不可内食，无故善怒，气上走贲上。刺足下中央之脉，各三，凡六刺，立已。左刺右，右刺左。嗌中肿，不能内唾，时不能出唾者，缪刺然骨之前，出血立已。左刺右，右刺左。\u003cbr/\u003e\u003cbr/\u003e     邪客于足太阴之络，令人腰痛，引少腹控月少，不可以仰息。刺腰尻之解，两胂之上，是腰俞，以月死生为数，发针立已。左刺右，右刺左。\u003cbr/\u003e\u003cbr/\u003e     邪客于足太阳之络，令人拘挛背急，引胁而痛。刺之从项始，数脊椎侠脊，疾按之应手如痛，刺之傍三，立已。\u003cbr/\u003e\u003cbr/\u003e     邪客于足少阳之络，令人留于枢中痛，髀不可举。刺枢中以毫针，寒则久留针，以月死生为数，立已。\u003cbr/\u003e\u003cbr/\u003e     治诸经刺之，所过者不病，则缪刺之。耳聋，刺手阳明；不已，刺其通脉出耳前者，齿龋，刺手阳明；不已，刺其脉入齿中，立已。\u003cbr/\u003e\u003cbr/\u003e     邪客于五脏之间，其病也，脉引而痛，时来时止。视其病，缪刺之于手足爪甲上，视其脉，出其血，间日一刺，一刺不已，五刺已。\u003cbr/\u003e\u003cbr/\u003e     缪传引上齿，齿唇寒痛。视其手背脉血者去之，足阳明中指爪甲上一，手大指次指爪甲上各一，立已。左取右，右取左。\u003cbr/\u003e\u003cbr/\u003e     邪客于手足少阴太阴足阳明之络，此五络皆会于耳中，上络左角，五络俱竭，令人身脉皆动，而形无知也，其状若尸，或曰尸厥。刺其足大指内侧爪甲上，去端如韭叶，后刺足心，后刺足中指爪甲上各一，后刺手大指内侧，去端如韭叶，后刺手心主，少阴锐骨之端，各一，立已；不已，以竹管吹其两耳，其左角之发，方一寸，燔治，饮以美酒一杯，不能饮者灌之，立已。\u003cbr/\u003e\u003cbr/\u003e     凡刺之数，先视其经脉，切而从之，审其虚实而调之。不调者，经刺之。有痛而经不病者，缪刺之，因视其皮部有血络者尽取之，此缪刺之数也。","cnt":0,"sort":6629155,"author":"庾岭劳人","prev":"6629154.html","next":"6629156.html","book_title":"黄帝内经","updateTimeFmt":"2024-03-28 17:25:37","category":"都市小说"}