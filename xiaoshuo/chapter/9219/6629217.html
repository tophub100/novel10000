{"id":0,"code":"6629217.html","title":"第125章 血络论篇第三十九","latest_chapter_name":"正文 第167章 痈疽篇第八十一","xiao_shuo_code":"9219","content":"\u003cbr/\u003e\u003cbr/\u003e    黄帝曰：愿闻其奇邪而不在经者。\u003cbr/\u003e\u003cbr/\u003e     岐伯曰：血络是也。\u003cbr/\u003e\u003cbr/\u003e     黄帝曰：刺血络而仆者，何也？血出而射者，何也？血少黑而浊者，何也？血出清而半为汁者，何也？发针而肿者，何也？血出若多若少而面色苍苍者，何也？发针而面色不变而烦者，何也？多出血而不动摇者，何也？愿闻其故。\u003cbr/\u003e\u003cbr/\u003e     岐伯曰：脉气盛而血虚者，刺之则脱气，脱气则仆。血气俱盛而阴气多者，其血滑，刺之则射。阳气畜积，久留而不泻者，其血黑以浊，故不能射。新饮而液渗于络，而未合和于血也，故血出而汁别焉；其不新饮者，身中有水，久则为肿。阴气积于阳，其气因于络，故刺之，血未出而气先行，故肿。阴阳之气，其新相得而未和合，因而泻之，则阴阳俱脱，表里相离，故脱色而苍苍然。刺之血出多，色不变而烦者，刺络而虚经；虚经之属于阴者，阴脱，故烦。阴阳相得而合为痹者，此为内溢于经，外注于络，如是者，阴阳俱有余，虽多出血而弗能虚也。\u003cbr/\u003e\u003cbr/\u003e     黄帝曰：相之奈何？\u003cbr/\u003e\u003cbr/\u003e     岐伯曰：血脉者，盛坚横以赤，上下无常处，小者如针，大者如，则而泻之万全也，故无失数矣。失数而反，各如其度。\u003cbr/\u003e\u003cbr/\u003e     黄帝曰：针入而肉著者，何也？\u003cbr/\u003e\u003cbr/\u003e     岐伯曰：热气因于针则针热，热则肉著于针，故坚焉。","cnt":0,"sort":6629217,"author":"庾岭劳人","prev":"6629216.html","next":"6629218.html","book_title":"黄帝内经","updateTimeFmt":"2024-03-28 17:25:37","category":"都市小说"}