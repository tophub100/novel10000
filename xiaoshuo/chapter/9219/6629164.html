{"id":0,"code":"6629164.html","title":"第72章 六元正纪大论篇第七十一 (1)","latest_chapter_name":"正文 第167章 痈疽篇第八十一","xiao_shuo_code":"9219","content":"\u003cbr/\u003e\u003cbr/\u003e    黄帝问曰：六化六变，胜复淫治，甘苦辛咸酸淡先后，余知之矣。夫五运之化，或从五气，或逆天气，或从天气而逆地气，或从地气而逆天气，或相得，或不相得，余未能明其事。欲通天之纪，从地之理，和其运，调其化，使上下合德，无相夺伦，天地升降，不失其宜，五运宣行，勿乖其政，调之正味从逆，奈何？\u003cbr/\u003e\u003cbr/\u003e     岐伯稽首再拜对曰：昭乎哉问也！此天地之纲纪，变化之渊源，非圣帝孰能穷其至理欤？臣虽不敏，请陈其道，令终不灭，久而不易。\u003cbr/\u003e\u003cbr/\u003e     帝曰：愿夫子推而次之，从其类序，分其部主，别其宗司，昭其气数，明其正化，可得闻乎？\u003cbr/\u003e\u003cbr/\u003e     岐伯曰：先立其年，以明其气，金木水火土运行之数。寒暑燥湿风火临御之化，则天道可见，民气可调，阴阳卷舒，近而无惑。数之可数者，请遂言之。\u003cbr/\u003e\u003cbr/\u003e     帝曰：太阳之政奈何？\u003cbr/\u003e\u003cbr/\u003e     岐伯曰：辰戌之纪也。\u003cbr/\u003e\u003cbr/\u003e     太阳 太角 太阴 壬辰 壬戌，其运风，其化鸣紊启坼，其变振拉摧拔，其病眩掉目瞑。\u003cbr/\u003e\u003cbr/\u003e     太角 少徵 太宫 少商 太羽\u003cbr/\u003e\u003cbr/\u003e     太阳 太徵 太阴 戊辰 戊戌同正徵，其运热，其化暄暑郁燠，其变炎烈沸腾，其病热郁。\u003cbr/\u003e\u003cbr/\u003e     太徵 少宫 太商 少羽 少角\u003cbr/\u003e\u003cbr/\u003e     太阳 太宫 太阴 甲辰岁会 甲戌岁会，其运阴埃，其化柔润重泽，其变震惊飘骤，其病湿下重。\u003cbr/\u003e\u003cbr/\u003e     太宫 少商 太羽 太角 少徵\u003cbr/\u003e\u003cbr/\u003e     太阳 太商 太阴 庚辰 庚戌 其运凉，其化雾露萧瑟，其变肃杀凋零，其病燥，背瞀胸满。\u003cbr/\u003e\u003cbr/\u003e     太商 少羽 少角 太徵 少宫\u003cbr/\u003e\u003cbr/\u003e     太阳 太羽 太阴 丙辰天符 丙戌天符。 其运寒，其化凝惨凛冽，其变冰雪霜雹，其病大寒留于谷。\u003cbr/\u003e\u003cbr/\u003e     太羽 太角 少徵 太宫 少商\u003cbr/\u003e\u003cbr/\u003e     凡此太阳司天之政，气化运行先天，天气肃，地气静，寒临太虚，阳气不令，水土合德，上应辰星、镇星。其谷玄黄今，其政肃，其令徐。寒政大举，泽无阳焰，则火发待时，少阳中治，时雨乃涯，止极雨散，还于太阴，云朝北极，湿化乃布，泽流万物，寒敷于上，雷动于下，寒湿之气，持于气交。民病寒湿，发肌肉痿，足痿不收，濡泻血溢。\u003cbr/\u003e\u003cbr/\u003e     初之气，地气迁，气乃大温，草乃早荣。民乃厉，温病乃作，身热头痛呕吐，肌腠疮疡。\u003cbr/\u003e\u003cbr/\u003e     二之气，大凉反至，民乃惨，草乃遇寒，火气遂抑。民病气郁中满，寒乃始。\u003cbr/\u003e\u003cbr/\u003e     三之气，天政布，寒气行，雨乃降。民病寒，反热中，痈疽注下，心热瞀闷，不治者死。\u003cbr/\u003e\u003cbr/\u003e     四之气，风湿交争，风化为雨，乃长，乃化，乃成。民病大热少气，肌肉痿，足痿，注下赤白。\u003cbr/\u003e\u003cbr/\u003e     五之气，阳复化，草乃长、乃化、乃成，民乃舒。\u003cbr/\u003e\u003cbr/\u003e     终之气，地气正，湿令行，阴凝太虚，埃昏郊野。民乃惨凄，寒风以至，反者孕乃死。\u003cbr/\u003e\u003cbr/\u003e     故岁宜苦以燥之温之，必折其郁气，先资其化源，抑其运气，扶其不胜，无使暴过而生其疾，食岁谷以全其真，避虚邪以安其正，适气同异，多少制之。同寒湿者燥热化，异寒湿者燥湿化，故同者多之，异者少之，用寒远寒，用凉远凉，用温远温，用热远热，食宜同法。有假者反常，反是者病，所谓时也。\u003cbr/\u003e\u003cbr/\u003e     帝曰：善。阳明之政奈何？\u003cbr/\u003e\u003cbr/\u003e     岐伯曰：卯酉之纪也。\u003cbr/\u003e\u003cbr/\u003e     阳明 少角 少阴 清热胜复同，同正商。丁卯岁会 丁酉 其运风清热\u003cbr/\u003e\u003cbr/\u003e     少角 太徵 少宫 太商 少羽\u003cbr/\u003e\u003cbr/\u003e     阳明 少徵 少阴 寒雨胜复同同正商。癸卯 癸酉 其运热寒雨。\u003cbr/\u003e\u003cbr/\u003e     少徵 太宫 少商 太羽 太角\u003cbr/\u003e\u003cbr/\u003e     阳明 少宫 少阴 风凉胜复同。己卯 己酉 其运雨风凉。\u003cbr/\u003e\u003cbr/\u003e     少宫 太商 少羽 少角 太徵\u003cbr/\u003e\u003cbr/\u003e     阳明 少商 少阴 热寒胜复同，同正商。乙卯天符 乙酉岁会，太一天符 其运凉热寒。\u003cbr/\u003e\u003cbr/\u003e     少商 太羽 太角 少徵 太宫\u003cbr/\u003e\u003cbr/\u003e     阳明 少羽 少阴 雨风胜复同，辛卯少宫同 辛酉 辛卯其运寒雨风。\u003cbr/\u003e\u003cbr/\u003e     少羽 少角 太徵 太宫 太商\u003cbr/\u003e\u003cbr/\u003e     凡此阳明司天之政，气化运行后天，天气急，地气明，阳专其令，炎暑大行，物燥以坚，淳风乃治。风燥横运，流于气交，多阳少阴，云趋雨府，湿化乃敷，燥极而泽。其谷白丹，间谷命太者，其耗白甲品羽，金火合德，上应太白荧惑。其政切，其令暴，蛰虫乃见，流水不冰。民病咳嗌塞，寒热发暴，振溧癃，清先而劲，毛虫乃死，热后而暴，介虫乃殃。其发躁，胜复之作，扰而大乱，清热之气，持于气交。\u003cbr/\u003e\u003cbr/\u003e     初之气，地气迁，阴始凝，气始肃，水乃冰，寒雨化。其病中热胀，面目浮肿，善眠，鼽，嚏欠，呕，小便黄赤，甚则淋。\u003cbr/\u003e\u003cbr/\u003e     二之气，阳乃布，民乃舒，物乃生荣。厉大至，民善暴死。\u003cbr/\u003e\u003cbr/\u003e     三之气，天政布，凉乃行，燥热交合，燥极而降，民病寒热。\u003cbr/\u003e\u003cbr/\u003e     四之气，寒雨降，病暴仆，振栗谵妄，少气嗌干引饮，及为心痛，痈肿疮疡疟寒之疾，骨痿血便。\u003cbr/\u003e\u003cbr/\u003e     五之气，春令反行，草乃生荣，民气和。\u003cbr/\u003e\u003cbr/\u003e     终之气，阳气布，候反温，蛰虫来见，流水不冰，民乃康平，其病温。\u003cbr/\u003e\u003cbr/\u003e     故食岁谷以安其气，食间谷以去其邪，岁宜以咸、以苦、以辛，汗之、清之、散之，安其运气，无使受邪，折其郁气，资其化源。以寒热轻重、少多其制。同热者多天化，同清者多地化，用凉远凉，用热远絷，用寒远寒，用温远温，食宜同法。有假者反之，此其道也。反是者，乱天地之经，扰阴阳之纪也。\u003cbr/\u003e\u003cbr/\u003e     帝曰：善。少阳之政奈何？\u003cbr/\u003e\u003cbr/\u003e     岐伯曰：寅申之纪也。\u003cbr/\u003e\u003cbr/\u003e     少阳 太角 厥阴 壬寅 壬申 其运风鼓，其化鸣紊启坼，其变振拉摧拔，其病掉眩，支胁，惊骇。\u003cbr/\u003e\u003cbr/\u003e     太角，少徵 太宫 少商 太羽\u003cbr/\u003e\u003cbr/\u003e     少阳 太徵 厥阴 戊寅天符 戊申天符。 其运暑，其化暄 嚣郁燠，其变炎烈沸腾，其病上热郁，血溢，血泄，心痛。\u003cbr/\u003e\u003cbr/\u003e     太徵 少宫 太商 少羽 少角\u003cbr/\u003e\u003cbr/\u003e     少阳 太宫 厥阴 甲寅 甲申 其运阴雨，其化柔润重泽，其变震惊飘骤，其病体重，肿，痞饮。\u003cbr/\u003e\u003cbr/\u003e     太宫 少商 太羽 太角 少徵\u003cbr/\u003e\u003cbr/\u003e     少阳 太商 厥阴 庚寅 庚申 同正商 其运凉，其化雾露清切，其变肃杀凋零，其病肩背胸中。\u003cbr/\u003e\u003cbr/\u003e     太商 少羽 少角 太徵 少宫\u003cbr/\u003e\u003cbr/\u003e     少阳 太羽 厥阴 丙寅 丙申 其运寒肃，其化凝惨凛冽，其变冰雪霜雹，其病寒，浮肿。\u003cbr/\u003e\u003cbr/\u003e     太羽 太角 少徵 太宫 少商\u003cbr/\u003e\u003cbr/\u003e     凡此少阳司天之政，气化运行先天，天气正，地气扰，风乃暴举，木偃沙飞，炎火乃流，阴行阳化，雨乃时应，火木同德，上应荧惑岁星。其谷丹苍，其政严，其令扰，故风热参布，云物沸腾，太阴横流，寒乃时至，凉雨并起。民病寒中，外发疮疡，内为泄满。故圣人遇之，和而不争。往复之作，民病寒热，疟，泄，聋，瞑，呕吐，上怫，肿色变。\u003cbr/\u003e\u003cbr/\u003e     初之气，地气迁，风胜乃摇，寒乃去，候乃大温，草木早荣，寒来不杀，温病乃起。其病气怫于上，血溢，目赤，咳逆头痛，血崩，胁满，肤腠中疮。\u003cbr/\u003e\u003cbr/\u003e     二之气，火反郁，白埃四起，云趋雨府，风不胜湿，雨乃零，民乃康。其病热郁于上，咳逆呕吐，疮发于中，胸嗌不利，头痛身热，昏愦脓疮。\u003cbr/\u003e\u003cbr/\u003e     三之气，天政布，炎暑至，少阳临上，雨乃涯。民病热中，聋瞑，血溢，脓疮，咳，呕，鼽，渴，嚏欠，喉痹，目赤，善暴死。\u003cbr/\u003e\u003cbr/\u003e     四之气，凉乃至，炎暑间化，白露降，民气和平。其病满，身重。\u003cbr/\u003e\u003cbr/\u003e     五之气，阳乃去，寒乃来，雨乃降，气门乃闭，刚木早凋，民避寒邪，君子周密。\u003cbr/\u003e\u003cbr/\u003e     终之气，地气正，风乃至，万物反生，雾 以行。其病关闭不禁，心痛，阳气不藏而咳。抑其运气，赞所不胜，必折其郁气，先取化源，暴过不生，苛疾不起。\u003cbr/\u003e\u003cbr/\u003e     故岁宜咸辛，宜酸，渗之泄之，渍之发之，观气寒温，以调其过。同风热者多寒化，异风热者少寒化。用热远热，用温远温，用寒远寒，用凉远凉，食宜同法，此其道也。有假者反之。反是者病之阶也。\u003cbr/\u003e\u003cbr/\u003e     帝曰：善。太阴之政奈何？\u003cbr/\u003e\u003cbr/\u003e     岐伯曰：丑未之纪也。\u003cbr/\u003e\u003cbr/\u003e     太阴 少角 太阳 清热胜复同，同正宫。丁丑 丁未 其运风清热。\u003cbr/\u003e\u003cbr/\u003e     少角 太徵 少宫 太商 少羽\u003cbr/\u003e\u003cbr/\u003e     太阴 少徵 太阳 寒雨胜复同。 癸丑 癸未 其运热寒雨。\u003cbr/\u003e\u003cbr/\u003e     少徵 太宫 少商 太羽 太角\u003cbr/\u003e\u003cbr/\u003e     太阴 少宫 太阳 风清胜复同，同正宫。己丑太一天符 己未太一天符，其运雨风清。\u003cbr/\u003e\u003cbr/\u003e     少宫 太商 少羽 少角 太徵\u003cbr/\u003e\u003cbr/\u003e     太阴 少商 太阳 热寒胜复同。乙丑 乙未 其运凉热寒。\u003cbr/\u003e\u003cbr/\u003e     少商 太羽 太角 少徵 太宫\u003cbr/\u003e\u003cbr/\u003e     太阴 少羽 太阳 雨风胜复同，同正宫。辛丑 辛未 其运寒雨风。\u003cbr/\u003e\u003cbr/\u003e     少羽 少角 太徵 少宫 太商\u003cbr/\u003e\u003cbr/\u003e     凡此太阴司天之政，气化运行后天，阴专其政，阳气退避，大风时起，天气下降，地气上腾，原野昏，白埃四起，云奔南极，寒雨数至，物成于差夏。民病寒湿腹满，身月真愤，肿痞逆，寒厥拘急。湿寒合德，黄黑埃昏，流行气交，上应镇星、辰星。其政肃，其令寂，其谷黄今玄。故阴凝于上，寒积于下，寒水胜火，则为冰雹，阳光不治，杀气乃行。故有余宜高，不及宜下，有余宜晚，不及宜早。土之利，气之化也。民气亦从之，间谷命其太也。\u003cbr/\u003e\u003cbr/\u003e     初之气，地气迁，寒乃去，春气至，风乃来，生布万物以荣，民气条舒，风湿相薄，雨乃后。民病血溢，筋络拘强，关节不利，身重筋痿。\u003cbr/\u003e\u003cbr/\u003e     二之气，大火正，物承化，民乃和。其病温厉大行，远近咸若。湿蒸相薄，雨乃时降。\u003cbr/\u003e\u003cbr/\u003e     三之气，天政布，湿气降，地气腾，雨乃时降，寒乃随之。感于寒湿，则民病身重，肿，胸腹满。\u003cbr/\u003e\u003cbr/\u003e     四之气，畏火临，溽蒸化，地气腾，天气否隔，寒风晓暮，蒸热相薄，草木凝烟，湿化不流，则白露阴布，以成秋令。民病腠理热，血暴溢疟，心腹满热，胪胀，甚则肿。\u003cbr/\u003e\u003cbr/\u003e     五之气，惨令已行，寒露下，霜乃早降，草木黄落，寒气及体，君子周密，民病皮腠。\u003cbr/\u003e\u003cbr/\u003e     终之气，寒大举，湿大化，霜乃积，阴乃凝，水坚冰，阳光不治。感于寒，则病人关节禁固，腰月佳痛，寒湿推于气交而唯疾也。必折其郁气而取化源，益其岁气，无使邪胜，食岁谷以全其真，食间谷以保其精。\u003cbr/\u003e\u003cbr/\u003e     故岁宜以苦燥之、温之，甚者发之、泄之，不发不泄则湿气外溢，肉溃皮拆，而水血交流。必赞其阳火，令御甚寒，从气异同，少多其判也。同寒者以热化，同湿者以燥化，异者少之，同者多之。用凉远凉，用寒远寒，用温远温，用热远热，食宜同法。假者反之，此其道也。反是者病也。\u003cbr/\u003e\u003cbr/\u003e     帝曰：善。少阴之政奈何？\u003cbr/\u003e\u003cbr/\u003e     岐伯曰：子午之纪也。\u003cbr/\u003e\u003cbr/\u003e     少阴 太角 阳明 壬子 壬午 其运风鼓，其化鸣紊启拆，其变振拉摧拔，其病支满。\u003cbr/\u003e\u003cbr/\u003e     太角 少徵 太宫 少商 太羽\u003cbr/\u003e\u003cbr/\u003e     少阴 太徵 阳明 戊子天符 戊午太一天符 其运炎暑，其化暄曜郁燠，其变炎烈沸腾，其病上热血溢。\u003cbr/\u003e\u003cbr/\u003e     太徵 少宫 太商 少羽 少角\u003cbr/\u003e\u003cbr/\u003e     少阴 太宫 阳明 甲子 甲午 其运阴雨，其化柔润时雨，其变震惊飘骤，其病中满身重。\u003cbr/\u003e\u003cbr/\u003e     太宫 少商 太羽 太角 少徵","cnt":0,"sort":6629164,"author":"庾岭劳人","prev":"6629163.html","next":"6629165.html","book_title":"黄帝内经","updateTimeFmt":"2024-03-28 17:25:37","category":"都市小说"}