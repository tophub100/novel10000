{"id":0,"code":"6629228.html","title":"第136章 论勇篇第五十","latest_chapter_name":"正文 第167章 痈疽篇第八十一","xiao_shuo_code":"9219","content":"\u003cbr/\u003e\u003cbr/\u003e    黄帝问于少俞曰：有人于此，并行并立，其年之长少等也，衣之厚薄均也，卒然遇烈风暴雨，或病或不病，或皆病，或皆不病，其故何也？\u003cbr/\u003e\u003cbr/\u003e     少俞曰：帝问何急？\u003cbr/\u003e\u003cbr/\u003e     黄帝曰：愿尽闻之。\u003cbr/\u003e\u003cbr/\u003e     少俞曰：春青风，夏阳风，秋凉风，冬寒风，凡此四时之风者，其所病各不同形。\u003cbr/\u003e\u003cbr/\u003e     黄帝曰：四时之风，病人如何？\u003cbr/\u003e\u003cbr/\u003e     少俞曰：黄色薄皮弱肉者，不胜春之虚风；白色薄皮弱肉者，不胜夏之虚风；青色薄皮弱肉，不胜秋之虚风；赤色薄皮弱肉，不胜冬之虚风也。\u003cbr/\u003e\u003cbr/\u003e     黄帝曰：黑色不病乎？\u003cbr/\u003e\u003cbr/\u003e     少俞曰：黑色而皮厚肉坚，固不伤于四时之风；其皮薄而肉不坚，色不一者，长夏至而有虚风者，病矣。其皮厚而肌肉坚者，长夏至而有虚风，不病矣。其皮厚而肌肉坚者，必重感于寒，外内皆然，乃病。\u003cbr/\u003e\u003cbr/\u003e     黄帝曰：善。\u003cbr/\u003e\u003cbr/\u003e     黄帝曰：夫人之忍痛与不忍痛者，非勇怯之分也。夫勇士之不忍痛者，见难则前，见痛则止；夫怯士之忍痛者，闻难则恐，遇痛不动；夫勇士之忍痛者，见难不恐，遇痛不动；夫怯士之不忍痛者，见难与痛，目转面盼，恐不能言，失气惊，颜色变化，乍死乍生。余见其然也，不知其何由，愿闻其故。\u003cbr/\u003e\u003cbr/\u003e     少俞曰：夫忍痛与不忍痛者，皮肤之薄厚，肌肉之坚脆缓急之分也，非勇怯之谓也。\u003cbr/\u003e\u003cbr/\u003e     黄帝曰：愿闻勇怯之所由然。\u003cbr/\u003e\u003cbr/\u003e     少俞曰：勇士者，目深以固，长衡直扬，三焦理横，其心端直，其肝大以坚，其胆满以傍，怒则气盛而胸张，肝举而胆横，裂而目扬，毛起而面苍，此勇士之由然者也。\u003cbr/\u003e\u003cbr/\u003e     黄帝曰：愿闻怯士之所由然。\u003cbr/\u003e\u003cbr/\u003e     少俞曰：怯士者，目大而不减。阴阳相失，其焦理纵，骨曷骨亏短而小，肝系缓，其胆不满而纵，肠胃挺，胁下空，虽方大怒，气不能满其胸，肝肺虽举，气衰复下，故不能久怒，此怯士之所由然者也。\u003cbr/\u003e\u003cbr/\u003e     黄帝曰：怯士之得酒，怒不避勇士者，何脏使然？\u003cbr/\u003e\u003cbr/\u003e     少俞曰：酒者，水谷之精，熟谷之液也，其气悍。其入于胃中，则胃胀，气上逆，满于胸中，肝浮胆横，当是之时，固比于勇士，气衰则悔。与勇士同类，不知避之，名曰酒悖也。","cnt":0,"sort":6629228,"author":"庾岭劳人","prev":"6629227.html","next":"6629229.html","book_title":"黄帝内经","updateTimeFmt":"2024-03-28 17:25:37","category":"都市小说"}