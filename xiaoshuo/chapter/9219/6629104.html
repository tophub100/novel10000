{"id":0,"code":"6629104.html","title":"第12章 异法方宜论篇第十二","latest_chapter_name":"正文 第167章 痈疽篇第八十一","xiao_shuo_code":"9219","content":"\u003cbr/\u003e\u003cbr/\u003e    黄帝问曰：医之治病也，一病而治各不同，皆愈，何也？岐伯对曰：地势使然也。故东方之域，天地之所始生也，鱼盐之地，海滨傍水。其民食鱼而嗜咸，皆安其处，美其食。鱼者使人热中，盐者胜血，故其民皆黑色疏理，其病皆为痈疡，其治宜砭石。故砭石者，亦从东方来。\u003cbr/\u003e\u003cbr/\u003e     西方者，金玉之域，沙石之处，天地之所收引也。其民陵居而多风，水土刚强，其民不衣而褐荐，其民华食而脂肥，故邪不能伤其形体，其病生于内，其治宜毒药。故毒药者，亦从西方来。\u003cbr/\u003e\u003cbr/\u003e     北方者，天地所闭藏之域也。其地高陵居，风寒冰冽，其民乐野处而乳食，脏寒生满病，其治宜灸。故灸者，亦从北方来。\u003cbr/\u003e\u003cbr/\u003e     南方者，天地所长养，阳之所盛处也。其地下，水土弱，雾露之所聚也。其民嗜酸而食，故其民皆致理而赤色，其病挛痹，其治宜微针，故九针者，亦从南方来。\u003cbr/\u003e\u003cbr/\u003e     中央者，其地平以湿，天地所以生万物也众。其民食杂而不劳，故其病多痿厥寒热，其治宜导引按蹻，故导引按蹻者，亦从中央出也。\u003cbr/\u003e\u003cbr/\u003e     故圣人杂合以治，各得其所宜。故治所以异而病皆愈者，得病之情，知治之大体也。","cnt":0,"sort":6629104,"author":"庾岭劳人","prev":"6629103.html","next":"6629105.html","book_title":"黄帝内经","updateTimeFmt":"2024-03-28 17:25:37","category":"都市小说"}