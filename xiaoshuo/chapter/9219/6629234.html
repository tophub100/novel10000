{"id":0,"code":"6629234.html","title":"第142章 五味篇第五十六","latest_chapter_name":"正文 第167章 痈疽篇第八十一","xiao_shuo_code":"9219","content":"\u003cbr/\u003e\u003cbr/\u003e    黄帝曰：愿闻谷气有五味，其入五脏，分别奈何？\u003cbr/\u003e\u003cbr/\u003e     伯高曰：胃者，五脏六腑之海也，水谷皆入于胃，五脏六腑皆禀气于胃。五味各走其所喜，谷味酸，先走肝，谷味苦，先走心，谷味甘，先走脾，谷味辛，先走肺，谷味咸，先走肾。谷气津液已行，营卫大通，乃化糟粕，以次传下。\u003cbr/\u003e\u003cbr/\u003e     黄帝曰：营卫之行奈何？\u003cbr/\u003e\u003cbr/\u003e     伯高曰：谷始入于胃，其精微者，先出于胃之两焦，以溉五脏，别出两行，营卫之道。其大气之抟而不行者，积于胸中，命曰气海，出于肺，循喉咽，故呼则出，吸则入。天地之精气，其大数常出三入一，故谷不入，半日则气衰，一日则气少矣。\u003cbr/\u003e\u003cbr/\u003e     黄帝曰：谷之五味，可得闻乎？\u003cbr/\u003e\u003cbr/\u003e     伯高曰：请尽言之。五谷：米甘，麻酸，大豆咸，麦苦，黄黍辛。五果：枣甘，李酸，栗咸，杏苦，桃辛。五畜：牛甘，犬酸，猪咸，羊苦，鸡辛。五菜：葵甘，韭酸，藿咸，薤苦，葱辛。\u003cbr/\u003e\u003cbr/\u003e     五色：黄色宜甘，青色宜酸，黑色宜咸，赤色宜苦，白色宜辛。凡此五者，各有所宜。\u003cbr/\u003e\u003cbr/\u003e     五宜：所言五色者，脾病者，宜食米饭牛肉枣葵；心病者，宜食麦羊肉杏薤；肾病者，宜食大豆黄卷猪肉栗藿；肝病者，宜食麻犬肉李韭。肺病者，宜食黄黍鸡肉桃葱。\u003cbr/\u003e\u003cbr/\u003e     五禁：肝病禁辛，心病禁咸，脾病禁酸，肾病禁甘，肺病禁苦。\u003cbr/\u003e\u003cbr/\u003e     肝色青，宜食甘，米饭牛肉枣葵皆甘。心色赤，宜食酸，犬肉麻李韭皆酸。脾色黄，宜食咸，大豆豕肉栗藿皆咸。肺色白，宜食苦，麦羊肉杏薤皆苦。肾色黑，宜食辛，黄黍鸡肉桃葱皆辛。","cnt":0,"sort":6629234,"author":"庾岭劳人","prev":"6629233.html","next":"6629235.html","book_title":"黄帝内经","updateTimeFmt":"2024-03-28 17:25:37","category":"都市小说"}