{"id":0,"code":"6629163.html","title":"第71章 五常政大论篇第七十 (2)","latest_chapter_name":"正文 第167章 痈疽篇第八十一","xiao_shuo_code":"9219","content":"\u003cbr/\u003e\u003cbr/\u003e    坚成之纪，是谓收引。天气洁，地气明，阳气随，阴治化，燥行其政，物以司成，收气繁布，化洽不终。其化成，其气削，其政肃，其令锐切，其动暴折疡，其德雾露萧瑟，其变肃杀凋零，其谷稻黍，其畜鸡马，其果桃杏，其色白青丹，其味辛酸苦，其象秋，其经手太阴、 阳明，其脏肺肝，其虫介羽，其物壳络，其病喘喝，胸凭仰息。上征与正商同。其生齐，其病咳。政暴变则名木不荣，柔脆焦首，长气斯救，大火流，炎烁且至，蔓将槁，邪伤肺也。\u003cbr/\u003e\u003cbr/\u003e     流衍之纪，是谓封藏。寒司物化，天地严凝，藏政以布，长令不扬。其化凛，其气坚，其政谧，其令流注，其动漂泄沃涌，其德凝惨寒雾，其变冰雪霜雹，其谷豆稷，其畜牛，其果栗枣，其色黑丹黄今，其味咸苦甘，其象冬，其经足少阴、太阳，其脏肾心，其虫鳞倮，其物濡满，其病胀，上羽而长气不化也。政过则化气大举，而埃昏气交，大雨时降，邪伤肾也。\u003cbr/\u003e\u003cbr/\u003e     故曰：不恒其德，则所胜来复；政恒其理，则所胜同化，此之谓也。\u003cbr/\u003e\u003cbr/\u003e     帝曰：天不足西北，左寒而右凉；地不满东南，右热而左温。其故何也？\u003cbr/\u003e\u003cbr/\u003e     岐伯曰：阴阳之气，高下之理，太少之异也。东南方，阳也；阳者，其精降于下，故右热而左温。西北方，阴也；阴者，其精奉于上，故左寒而右凉。是以地有高下，气有温凉，高者气寒，下者气热。故适寒凉者胀，之温热者疮。下之则胀已，汗之则疮已。此腠理开闭之常，太少之异耳。\u003cbr/\u003e\u003cbr/\u003e     帝曰：其于寿夭何如？\u003cbr/\u003e\u003cbr/\u003e     岐伯曰：阴精所奉其人寿；阳精所降其人夭。\u003cbr/\u003e\u003cbr/\u003e     帝曰：善。其病也，治之奈何？\u003cbr/\u003e\u003cbr/\u003e     岐伯曰：西北之气，散而寒之，东南之气，收而温之。所谓同病异治也。故曰：气寒气凉，治以寒凉，行水渍之；气温气热，治以温热，强其内守。必同其气，可使平也。假者反之。\u003cbr/\u003e\u003cbr/\u003e     帝曰：善。一州之气，生化寿夭不同，其故何也？\u003cbr/\u003e\u003cbr/\u003e     岐伯曰：高下之理，地势使然也。崇高则阴气治之，污下则阳气治之。阳胜者先天，阴胜者后天，此地理之常，生化之道也。\u003cbr/\u003e\u003cbr/\u003e     帝曰：其有寿夭乎？\u003cbr/\u003e\u003cbr/\u003e     岐伯曰：高者其气寿，下者其气夭。地之小大异也，小者小异，大者大异。故治病者，必明天道地理，阴阳更胜，气之先后，人之寿夭，生化之期，乃可以知人之形气矣。\u003cbr/\u003e\u003cbr/\u003e     帝曰：善。其岁有不病，而脏气不应不用者，何也？\u003cbr/\u003e\u003cbr/\u003e     岐伯曰：天气制之，气有所从也。\u003cbr/\u003e\u003cbr/\u003e     帝曰：愿卒闻之。\u003cbr/\u003e\u003cbr/\u003e     岐伯曰：少阳司天，火气下临，肺气上从，白起金用，草木眚，火见燔，革金且耗，大暑以行，咳嚏鼽，鼻窒曰疡，寒热肿。风行于地，尘沙飞扬，心痛，胃脘痛，厥逆，鬲不通，其主暴速。\u003cbr/\u003e\u003cbr/\u003e     阳明司天，燥气下临，肝气上从，苍起木用而立，土乃眚，凄沧数至，木伐草萎，胁痛目赤，掉振鼓栗，筋痿，不能久立。暴热至，土乃暑，阳气郁发，小便变，寒热如疟，甚则心痛。火行于槁，流水不冰，蛰虫乃见。\u003cbr/\u003e\u003cbr/\u003e     太阳司天，寒气下临，心气上从，而火且明，丹起，金乃眚，寒清时举，胜则水冰，火气高明，心热烦，嗌干善渴，鼽嚏，喜悲数欠，热气妄行，寒乃复，霜不时降，善忘，甚则心痛。土乃润，水丰衍，寒客至，沉阴化，湿气变物，水饮内禾畜，中满不食，皮肉苛，筋脉不利，甚则肿，身后痈。\u003cbr/\u003e\u003cbr/\u003e     厥阴司天，风气下临，脾气上从，而土且隆，黄起，水乃眚，土用革，体重，肌肉萎，食减口爽，风行太虚，云物摇动，目转耳鸣。火纵其暴，地乃暑，大热消烁，赤沃下。蛰虫数见，流水不冰，其发机速。\u003cbr/\u003e\u003cbr/\u003e     少阴司天，热气下临，肺气上从，白起金用，草木眚，喘，呕，寒热，嚏，鼽，鼻窒，大暑流行，甚则疮疡燔灼，金烁石流。地乃燥清，凄沧数至，胁痛，善太息，肃杀行，草木变。\u003cbr/\u003e\u003cbr/\u003e     太阴司天，湿气下临，肾气上从，黑起，水变，埃冒云雨，胸中不利，阴痿，气大衰，而不起不用，当其时，反腰月佳痛，动转不便也，厥逆。地乃藏阴，大寒且至，蛰虫早附，心下否痛。地裂冰坚，少腹痛，时害于食，乘金则止。水增，味乃咸，行水减也。\u003cbr/\u003e\u003cbr/\u003e     帝曰：岁有胎孕不育，治之不全，何气使然？\u003cbr/\u003e\u003cbr/\u003e     岐伯曰：六气五类，有相胜制也。同者盛之，异者衰之，此天地之道，生化之常也。故厥阴司天，毛虫静，羽虫育，介虫不成；在泉，毛虫育，倮虫耗，羽虫不育。少阴司天，羽虫静，介虫育，毛虫不成；在泉，羽虫育，介虫耗不育。太阴司天，倮虫静，鳞虫育，羽虫不成；在泉，倮虫育，鳞虫不成。少阳司天，羽虫静，毛虫育，倮虫不成；在泉，羽虫育，介虫耗，毛虫不育。阳明司天，介虫静，羽虫育，介虫不成；在泉，介虫育，毛虫耗，羽虫不成。太阳司天，鳞虫静，倮虫育；在泉，鳞虫耗，倮虫不育。\u003cbr/\u003e\u003cbr/\u003e     诸乘所不成之运，则甚也。故气主有所制，岁立有所生。地气制己胜。天气制胜己。天制色，地制形。五类衰盛，各随其气之所宜也。故有胎孕不育，治之不全，此气之常也。所谓中根也。根于外者亦五，故生化之别，有五气，五味、五色、五类、五宜也。\u003cbr/\u003e\u003cbr/\u003e     帝曰：何谓也？\u003cbr/\u003e\u003cbr/\u003e     岐伯曰：根于中者，命曰神机，神去则机息；根于外者，命曰气立，气止则化绝。故各有制，各有胜，各有生，各有成。故曰：不知年之所加，气之同异，不足以言生化。此之谓也。\u003cbr/\u003e\u003cbr/\u003e     帝曰：气始而生化，气散而有形，气布而蕃育，气终而象变，其致一也。然而五味所资，生化有薄厚，成熟有少多，终始不同，其故何也？\u003cbr/\u003e\u003cbr/\u003e     岐伯曰：地气制之也。非天不生、地不长也。\u003cbr/\u003e\u003cbr/\u003e     帝曰：愿闻其道。\u003cbr/\u003e\u003cbr/\u003e     岐伯曰：寒热燥湿，不同其化也。故少阳在泉，寒毒不生，其味辛，其治苦酸，其谷苍丹。阳明在泉，湿毒不生，其味酸，其气湿，其治辛苦甘，其谷丹素。太阳在泉，热毒不生，其味苦，其治淡咸，其谷黄今。厥阴在泉，清毒不生，其味甘，其治酸苦，其谷苍赤，其气专，其味正。少阴在泉，寒毒不生，其味辛，其治辛苦甘，其谷白丹。太阴在泉，燥毒不生，其味咸，其气热，其治甘咸，其谷黄今，化淳则咸守，气专则辛化而俱治。\u003cbr/\u003e\u003cbr/\u003e     故曰：补上下者，从之；治上下者，逆之。以所在寒热盛衰而调之。故曰：上取下取，内取外取，以求其过。能毒者，以厚药；不胜毒者，以薄药。此之谓也。气反者，病在上，取之下；病在下，取之上；病在中，旁取之。治热以寒，温而行之；治寒以热，凉而行之；治温以清，冷而行之；治清以温，热而行之。故消之，削之，吐之，下之，补之，泻之，久新同法。\u003cbr/\u003e\u003cbr/\u003e     帝曰：病在中而不实不坚，且聚且散，奈何？\u003cbr/\u003e\u003cbr/\u003e     岐伯曰：悉乎哉问也！无积者，求其脏，虚则补之，药以祛之，食以随之，行水渍之，和其中外，可使毕已。\u003cbr/\u003e\u003cbr/\u003e     帝曰：有毒无毒，服有约乎？\u003cbr/\u003e\u003cbr/\u003e     岐伯曰：病有久新，方有大小，有毒无毒，固宜常制矣。大毒治病，十去其六；常毒治病，十去其七；小毒治病，十去其八；无毒治病，十去其九。谷肉果菜，食养尽之，无使过之，伤其正也。不尽，行复如法。必先岁气，无伐天和。无盛盛，无虚虚，而遗人天殃。无致邪，无失正，绝人长命。\u003cbr/\u003e\u003cbr/\u003e     帝曰：其久病者，有气从不康，病去而瘠，奈何？\u003cbr/\u003e\u003cbr/\u003e     岐伯曰：昭乎哉圣人之问也！化不可代，时不可违。夫经络以通，血气以从，复其不足，与众齐同。养之和之，静以待时，谨守其气，无使倾移，其形乃彰，生气以长，命曰圣王。故《大要》曰：“无代化，无违时，必养必和，待其来复。”此之谓也。\u003cbr/\u003e\u003cbr/\u003e     帝曰：善！","cnt":0,"sort":6629163,"author":"庾岭劳人","prev":"6629162.html","next":"6629164.html","book_title":"黄帝内经","updateTimeFmt":"2024-03-28 17:25:37","category":"都市小说"}