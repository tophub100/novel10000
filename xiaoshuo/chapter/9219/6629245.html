{"id":0,"code":"6629245.html","title":"第153章 行针篇第六十七","latest_chapter_name":"正文 第167章 痈疽篇第八十一","xiao_shuo_code":"9219","content":"\u003cbr/\u003e\u003cbr/\u003e    黄帝问于岐伯曰：余闻九针于夫子，而行之于百姓，百姓之血气各不同形，或神动而气先针行，或气与针相逢，或针已出气独行，或数刺乃知，或发针而气逆，或数刺病益剧，凡此六者，各不同形，愿闻其方。\u003cbr/\u003e\u003cbr/\u003e     岐伯曰：重阳之人，其神易动，其气易往也。\u003cbr/\u003e\u003cbr/\u003e     黄帝曰：何谓重阳之人？\u003cbr/\u003e\u003cbr/\u003e     岐伯曰：重阳之人，高高，言语善疾，举足善高，心肺之脏气有余，阳气滑盛而扬，故神动而气先行。\u003cbr/\u003e\u003cbr/\u003e     黄帝曰：重阳之人而神不先行者，何也？\u003cbr/\u003e\u003cbr/\u003e     岐伯曰：此人颇有阴者也。\u003cbr/\u003e\u003cbr/\u003e     黄帝曰：何以知其颇有阴也？\u003cbr/\u003e\u003cbr/\u003e     岐伯曰：多阳者多喜，多阴者多怒，数怒者易解。故曰颇有阴，其阴阳之离合难，故其神不能先行也。\u003cbr/\u003e\u003cbr/\u003e     黄帝曰：其气与针相逢奈何？\u003cbr/\u003e\u003cbr/\u003e     岐伯曰：阴阳和调而血气淖泽滑利，故针入而气出，疾而相逢也。\u003cbr/\u003e\u003cbr/\u003e     黄帝曰：针已出而气独行者，何气使然？\u003cbr/\u003e\u003cbr/\u003e     岐伯曰：其阴气多而阳气少，阴气沉而阳气浮者内藏，故针已出，气乃随其后，故独行也。\u003cbr/\u003e\u003cbr/\u003e     黄帝曰：数刺乃知，何气使然？\u003cbr/\u003e\u003cbr/\u003e     岐伯曰：此人之多阴而少阳，其气沉而气往难，故数刺乃知也。\u003cbr/\u003e\u003cbr/\u003e     黄帝曰：针入而气逆者，何气使然？\u003cbr/\u003e\u003cbr/\u003e     岐伯曰：其气逆与其数刺病益甚者，非阴阳之气，浮沉之势也，此皆粗之所败，工之所失，其形气无过焉。","cnt":0,"sort":6629245,"author":"庾岭劳人","prev":"6629244.html","next":"6629246.html","book_title":"黄帝内经","updateTimeFmt":"2024-03-28 17:25:37","category":"都市小说"}