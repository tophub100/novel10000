{"id":0,"code":"6629136.html","title":"第44章 痿论篇第四十四","latest_chapter_name":"正文 第167章 痈疽篇第八十一","xiao_shuo_code":"9219","content":"\u003cbr/\u003e\u003cbr/\u003e    黄帝问曰：五脏使人痿，何也？\u003cbr/\u003e\u003cbr/\u003e     岐伯对曰：肺主身之皮毛，心主身之血脉，肝主身之筋膜，脾主身之肌肉，肾主身之骨髓。故肺热叶焦，则皮毛虚弱急薄，著则生痿也；心气热，则下脉厥而上，上则下脉虚，虚则生脉痿，枢折挈，胫纵而不任地也；肝气热，则胆泄口苦筋膜干，筋膜干则筋急而挛，发为筋痿；脾气热，则胃干而渴，肌肉不仁，发为肉痿；肾气热，则腰脊不举，骨枯而髓减，发为骨痿。\u003cbr/\u003e\u003cbr/\u003e     帝曰：何以得之？\u003cbr/\u003e\u003cbr/\u003e     岐伯曰：肺者，脏之长也，为心之盖也。有所失亡，所求不得，则发肺鸣，鸣则肺热叶焦。故曰：“五脏因肺热叶焦，发为痿。”此之谓也。悲哀太甚，则胞络绝，胞络绝，则阳气内动，发则心下崩，数溲血也。故《本病》曰：“大经空虚，发为肌痹，传为脉痿。”思想无穷，所愿不得，意淫于外，入房太甚，宗筋弛纵，发为筋痿，及为白淫。故《下经》曰：“筋痿者，生于肝，使内也。”有渐于湿，以水为事，若有所留，居处相湿，肌肉濡渍，痹而不仁，发为肉痿。故《下经》曰：“肉痿者，得之湿地也。”有所远行劳倦，逢大热而渴，渴则阳气内伐，内伐则热舍于肾。肾者水脏也，今水不胜火，则骨枯而髓虚，故足不任身，发为骨痿。故《下经》曰：“骨痿者，生于大热也。”\u003cbr/\u003e\u003cbr/\u003e     帝曰：何以别之？\u003cbr/\u003e\u003cbr/\u003e     岐伯曰：肺热者色白而毛败，心热者色赤而络脉溢，肝热者色苍而爪枯，脾热者色黄而肉蠕动，肾热者色黑而齿槁。\u003cbr/\u003e\u003cbr/\u003e     帝曰：如夫子言可矣，论言“治痿者独取阳明”，何也？\u003cbr/\u003e\u003cbr/\u003e     岐伯曰：阳明者，五脏六腑之海，主润宗筋，宗筋主束骨而利机关也。冲脉者，经脉之海也，主渗灌谷，与阳明合于宗筋。阴阳宗筋之会，会于气街，而阳明为之长，皆属于带脉，而络于督脉。故阳明虚则宗筋纵，带脉不引，故足痿不用也。\u003cbr/\u003e\u003cbr/\u003e     帝曰：治之奈何？\u003cbr/\u003e\u003cbr/\u003e     岐伯曰：各补其荥而通其俞，调其虚实，和其逆顺，筋、脉、骨、肉，各以其时受月，则病已矣。\u003cbr/\u003e\u003cbr/\u003e     帝曰：善。","cnt":0,"sort":6629136,"author":"庾岭劳人","prev":"6629135.html","next":"6629137.html","book_title":"黄帝内经","updateTimeFmt":"2024-03-28 17:25:37","category":"都市小说"}