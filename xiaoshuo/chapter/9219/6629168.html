{"id":0,"code":"6629168.html","title":"第76章 本病论篇第七十三(佚篇)","latest_chapter_name":"正文 第167章 痈疽篇第八十一","xiao_shuo_code":"9219","content":"\u003cbr/\u003e\u003cbr/\u003e    黄帝问曰：天元九窒，余已知之，愿闻气交，何名失守？\u003cbr/\u003e\u003cbr/\u003e     岐伯曰：谓其上下升降，迁正退位，各有经论，上下各有不前，故名失守也。是故气交失易位，气交乃变，变易非常，即四时失序，万化不安，变民病也。\u003cbr/\u003e\u003cbr/\u003e     帝曰：升降不前，愿闻其故，气交有变，何以明知？\u003cbr/\u003e\u003cbr/\u003e     岐伯曰：昭乎哉问！明乎道矣。气交有变，是谓天地机，但欲降而不得降者，地窒刑之。又有五运太过，而先天而至者，即交不前，但欲升而不得其升，中运抑之，但欲降而不得其降，中运抑之。于是有升之不前，降之不下者，有降之不下、升而至天者，有升降俱不前，作如此之分别，即气交之变。变之有异常，各各不同，灾有微甚者也。\u003cbr/\u003e\u003cbr/\u003e     帝曰：愿闻气交遇会胜抑之由，变成民病轻重何如？\u003cbr/\u003e\u003cbr/\u003e     岐伯曰：胜相会抑伏使然。是故辰戌之岁，木气升之，主逢天柱，胜而不前；又遇庚戌，金运先天，中运胜之，忽然不前，木运升天，金乃抑之，升而不前，即清生风少，肃杀于春，露霜复降，草木乃萎。民病温疫早发，咽嗌乃干，四肢满，脚节皆痛；久而化郁，即大风摧拉，折陨鸣紊。民病卒中偏痹，手足不仁。\u003cbr/\u003e\u003cbr/\u003e     是故巳亥之岁，群火升天，主窒天蓬，胜之不前；又厥阴未迁正，则少阴未得升天，水运以至其中者，群火欲升，而中水运抑之，升之不前，即清寒复作，冷生旦暮。民病伏阳，而内生烦热，心神惊悸，寒热间作；日久成郁，即暴热乃至，赤风瞳翳，化疫。温疠暖作，赤气彰而化火疫，皆烦而躁渴，渴甚，治之以泄之可止。\u003cbr/\u003e\u003cbr/\u003e     是故子午之岁，太阴升天，主窒天冲，胜之不前；又或遇壬子，木运先天而至者，中木运抑之也，升天不前，即风埃四起，时举埃昏，雨湿不化， 民病风厥涎潮，偏痹不随，胀满；久而伏郁，即黄埃化疫也，民病夭亡，脸肢府黄疸满闭。湿令弗布，雨化乃微。\u003cbr/\u003e\u003cbr/\u003e     是故丑未之年，少阳升天，主窒天蓬，胜之不前；又或遇太阴未迁正者，即少阴未升天也，水运以至者，升天不前，即寒反布，凛冽如冬，水复涸，冰再结，暄暖乍作，冷复布之，寒暄不时。民病伏阳在内，烦热生中，心神惊骇，寒热间争；以久成郁，即暴热乃生，赤风气肿翳，化成疫疠，乃化作伏热内烦，痹而生厥，甚则血溢。\u003cbr/\u003e\u003cbr/\u003e     是故寅申之年，阳明升天，主窒天英，胜之不前；又或遇戊申戊寅，火运先天而至；金欲升天，火运抑之，升之不前，即时雨不降，西风数举，咸卤燥生。民病上热喘嗽血溢。久而化郁，即白埃 翳，清生杀气，民病胁满悲伤，寒鼽嚏嗌干，手坼皮肤燥。\u003cbr/\u003e\u003cbr/\u003e     是故卯酉之年，太阳升天，主窒天芮，胜之不前；又遇阳明未迁正者，即太阳未升天也，土运以至，水欲升天，土运抑之，升之不前。即湿而热蒸，寒生两间。民病注下，食不及化。久而成郁，冷来客热，冰雹卒至，民病厥逆而哕，热生于内，气痹于外，足胫酸疼，反生心悸懊热，暴烦而复厥。\u003cbr/\u003e\u003cbr/\u003e     黄帝曰：升之不前，余已尽知其旨，愿闻降之不下，可得明乎？\u003cbr/\u003e\u003cbr/\u003e     岐伯曰：悉乎哉问也！是谓天地微者，可以尽陈斯道。所谓升已必降也，至天三年，次岁必降，降而入地，始为左间也。如此升降往来，命之六纪也。\u003cbr/\u003e\u003cbr/\u003e     是故丑未之岁，厥阴降地，主窒地晶，胜而不前；又或遇少阴未退位，即厥阴未降下，金运以至中，金运承之，降之未下，抑之变郁，木欲降下，金运承之，降而不下，苍埃远见，白气承之，风举埃昏，清燥行杀，霜露复下，肃杀布令。久而不降，抑之化郁，即作风燥相伏，暄而反清，草木萌动，杀霜乃下；垫虫未见，惧清伤脏。\u003cbr/\u003e\u003cbr/\u003e     是故寅申之岁，少阴降地，主窒地玄，胜之不入，又或遇丙申丙寅，水运太过，先天而至，君火欲降，水运承之，降而不下，即彤云才见，黑气反生，暄暖如舒，寒常布雪，凛冽复作，天云惨凄。久而不降，伏之化郁，寒胜复热，赤风化疫，民病面赤、心烦、头痛、目眩也。赤气彰而温病欲作也。\u003cbr/\u003e\u003cbr/\u003e     是故卯酉之岁，太阴降地，主窒地苍，胜之不入；又或少阳未退位者，即太阴未得降也；或木运以至，木运承之，降而不下，即黄云见而青霞彰，郁蒸作而大风，翳埃胜，折陨乃作。久而不降也，伏之化郁，天埃黄气，地布湿蒸，民病四肢不举、昏眩、肢节痛、腹满填臆。\u003cbr/\u003e\u003cbr/\u003e     是故辰戌之岁，少阳降地，主窒地玄，胜之不入；又或遇水运太过，先天而至也，水运承之，降而不下，即彤云才见，黑气反生，暄暖欲生，冷气卒至，甚即冰雹也，久而不降，伏之化郁，冷气复热，赤风化疫。民病面赤、心烦、头痛、目眩也。赤气彰而热病欲作也。\u003cbr/\u003e\u003cbr/\u003e     是故巳亥之岁，阳明降地，主窒地彤，胜而不入；又或遇太阳未退位，即阳明未得降；即火运以至，火运承之不下，即天清而肃，赤气乃彰，暄热反作。民皆昏倦，夜卧不安，咽干引饮，懊热内烦，天清朝暮，暄还复作；久而不降，伏之化郁，天清薄寒，远生白气。民病掉眩，手足直而不仁，两胁作痛，满目癋癋。\u003cbr/\u003e\u003cbr/\u003e     是故子午之年，太阳降地，主窒地阜胜之，降而不入；又或遇土运太过，先天而至，土运承之，降而不入，即天彰黑气，暝暗凄惨，才施黄埃而布湿，寒化令气，蒸温复令。久而不降，伏之化郁，民病大厥，四肢重怠，阴痿少力。天布沉阴，蒸湿间作。\u003cbr/\u003e\u003cbr/\u003e     帝曰：升降不前，晰知其宗，愿闻迁正，可得明乎？\u003cbr/\u003e\u003cbr/\u003e     岐伯曰：正司中位，是谓迁正位，司天不得其迁正者，即前司天，以过交司之日，即遇司天太过有余日也，即仍旧治天数，新司天未得行迁正也。\u003cbr/\u003e\u003cbr/\u003e     厥阴之迁正，即风暄不时，花卉萎萃。民病淋溲，目系转，转筋，喜怒，小便赤。风欲令而寒由不去，温暄不正，春正失时。\u003cbr/\u003e\u003cbr/\u003e     少阴不迁正，即冷气不退，春冷后寒，暄暖不时，民病寒热，四肢烦痛，腰脊强直。木气虽有余，而位不过于君火也。\u003cbr/\u003e\u003cbr/\u003e     太阴不迁正，即云雨失令，万物枯焦，当生不发。民病手足肢节肿满，大腹水肿，填臆不食，飧泄胁满，四肢不举。雨化欲令，热犹治之，温煦于气，亢而不泽。\u003cbr/\u003e\u003cbr/\u003e     少阳不迁正，即炎灼弗令，苗萎不荣，酷暑于秋，肃条晚至，霜露不时。民病疟，骨热，心悸，惊骇，甚时血溢。\u003cbr/\u003e\u003cbr/\u003e     阳明不迁正，则暑化于前，肃杀于后，草木反荣。民病寒热，鼽嚏，皮毛折，爪甲枯焦，甚则嗽息高，悲伤不乐。热化乃布，燥化未令，即清劲未行，肺金复病。\u003cbr/\u003e\u003cbr/\u003e     太阳不迁正，即冬清反寒，易令于春，杀霜在前，寒冰于后，阳光复治，凛冽不作，云待时。民病温疠至，喉闭嗌干，烦躁而渴，喘息而有音也。寒化待燥，犹治天气，过失序，与民作灾。\u003cbr/\u003e\u003cbr/\u003e     帝曰：迁正早晚，以命其旨，愿闻退位，可得明哉？\u003cbr/\u003e\u003cbr/\u003e     岐伯曰：所谓不退者，即天数未终，即天数有余，名曰复布政，故名曰再治天也。即天令如故，而不退位也。\u003cbr/\u003e\u003cbr/\u003e     厥阴不退位，即大风早举，时雨不降，湿令不化。民病温疫，疵废风生，民病皆肢节痛，头目痛，伏热内烦，咽喉干引饮。\u003cbr/\u003e\u003cbr/\u003e     少阴不退位，即温生春冬，蛰虫早至，草木发生。民病膈热咽干，血溢惊骇，小便赤涩，丹瘤疮疡留毒。\u003cbr/\u003e\u003cbr/\u003e     太阴不退位，而取寒暑不时，埃昏布作，湿令不去。民病四肢少力，食饮不下，泄注淋满，足胫寒，阴痿，闭塞，失溺，小便数。\u003cbr/\u003e\u003cbr/\u003e     少阳不退位，即热生于春，暑乃后化，冬湿不冻，流水不冰，蛰虫出见。民病少气，寒热更作，便血上热，小腹坚满，小便赤沃，甚则血溢。\u003cbr/\u003e\u003cbr/\u003e     阳明不退位，即春生清冷，草木晚荣，寒热间作。民病呕吐，暴注，食饮不下，大便干燥，四肢不举，目瞑掉眩。\u003cbr/\u003e\u003cbr/\u003e     帝曰：天岁早晚，余已知之，愿闻地数，可得闻乎？\u003cbr/\u003e\u003cbr/\u003e     岐伯曰：地下迁正升天及退位不前之法，即地土产化万物失时之化也。\u003cbr/\u003e\u003cbr/\u003e     帝曰：余闻天地二甲子，十干十二支，上下经纬天地，数有迭移，失守其位，可得昭乎？\u003cbr/\u003e\u003cbr/\u003e     岐伯曰：失之迭位者，谓虽得岁正，未得正位之司，即四时不节，即生大疫。注《玄珠密语》云：“阳年三十年，除六年天刑，计有太过二十四年，除此六年，皆作太过之用。”令不然之旨，今言迭支迭位，皆可作其不及也。\u003cbr/\u003e\u003cbr/\u003e     假令甲子阳年，土运太窒，如癸亥天数有余者，年虽交得甲子，厥阴犹尚治天，地已迁正，阳明在泉，去岁少阳以作右间，即厥阴之地阳明，故不相奉和者也。癸巳相会，土运太过，虚反受木胜，故非太过也。何以言土运太过？况黄钟不应太窒，木既胜而金还复，金既复而少阴如至，即木胜如火而金复微，如此则甲己失守，后三年化成土疫，晚至丁卯，早至丙寅，土疫至也。大小善恶，推其天地，详乎太乙。又只如甲子年，如甲至子而合，应交司天治天，即下己卯未迁正，而戊寅少阳未退位者，亦甲己下有合也，即土运非太过，而木乃乘虚胜土也，金次又行复胜之，即反邪化也。阴阳天地殊异尔，故其大小善恶，一如天地之法旨也。\u003cbr/\u003e\u003cbr/\u003e     假令丙寅阳年太过，如乙丑天数有余者，虽交得丙寅，太阴尚治天也。地已迁正，厥阴司地，去岁太阳以作右间，即天太阴而地厥阴，故地不奉天化也。乙辛相会，水运太虚，反受土胜，故非太过，即太簇之管，太羽不应，土胜而雨化，水复即风，此者丙辛失守其会，后三年化成水疫，晚至己巳，早至戊辰，甚即速，微即徐，水疫至也，大小善恶推其天地数，乃太乙游宫。又只如丙寅年，丙至寅且合，应交司而治天，即辛巳未得迁正，而庚辰太阳未退位者，亦丙辛不合德也，即水运亦小虚而小胜，或有复，后三年化疫，名曰水疠，其状如水疫。治法如前。\u003cbr/\u003e\u003cbr/\u003e     假令庚辰阳年太过，如己卯天数有余者，虽交得庚辰年也，阳明犹尚治天，地已迁正，太阴司地，去岁少阴以作右间，即天阳明而地太阴也，故地不奉天也。乙巳相会，金运太虚，反受火胜，故非太过也，即姑洗之管，太商不应，火胜热化，水复寒刑，此乙庚失守，其后三年化成金疫也，速至壬午，徐至癸未，金疫至也。大小善恶，推本年天数及太乙也。又只如庚辰，如庚至辰，且应交司而治天，即下乙未未得迁正者，即地甲午少阴未退位者，且乙庚不合德也，即下乙未，干失刚，亦金运小虚也，有小胜或无复，后三年化疠，名曰金疠，其状如金疫也。治法如前。\u003cbr/\u003e\u003cbr/\u003e     假令壬午阳年太过，如辛巳天数有余者，虽交得壬午年也，厥阴犹尚治天，地已迁正，阳明在泉，去岁丙申少阳以作右间，即天厥阴而地阳明，故地不奉天者也。丁辛相合会，木运太虚，反受金胜，故非太过也，即蕤宾之管，太角不应，金行燥胜，火化热复，甚即速，微即徐。疫至大小善恶，推疫至之年天数及太乙。又只如壬至午，且应交司而治之，即下丁酉未得迁正者，即地下丙申少阳未得退位者，见丁壬不合德也，即丁柔干失刚，亦木运小虚也，有小胜小复。后三年化疠，名曰木疠，其状如风疫也。治法如前。\u003cbr/\u003e\u003cbr/\u003e     假令戊申阳年太过，如丁未天数太过者，虽交得戊申年也，太阴犹尚司天，地已迁正，厥阴在泉，去岁壬戌太阳以退位作右间，即天丁未，地癸亥，故地不奉天化也。丁癸相会，火运太虚，反受水胜，故非太过也。即夷则之管，上太徵不应，此戊癸失守其会，后三年化疫也，速至庚戌。大小善恶，推疫至之年天数及太乙。又只如戊申，如戊至申，且应交司而治天，即下癸亥未得迁正者，即地下壬戌太阳未退位者，见戊癸未合德也，即下癸柔干失刚，见火运小虚，有小胜或无复也，后三年化疠，名曰火疠也。治法如前；治之法，可寒之泄之。\u003cbr/\u003e\u003cbr/\u003e     黄帝曰：人气不足，天气如虚，人神失守，神光不聚，邪鬼干人，至有夭亡，可得闻乎？\u003cbr/\u003e\u003cbr/\u003e     岐伯曰：人之五脏，一脏不足，又会天虚，感邪之至也。人忧愁思虑即伤心，又或遇少阴司天，天数不及，太阴作接间至，即谓天虚也，此即人气天气同虚也。又遇惊而夺精，汗出于心，因而三虚，神明失守，心为君主之官，神明出焉，神失守位，即神游上丹田，在帝太一帝君泥丸宫下。神既失守，神光不聚，却遇火不及之岁，有黑尸鬼见之，令人暴亡。\u003cbr/\u003e\u003cbr/\u003e     人饮食劳倦即伤脾，又或遇太阴司天，天数不及，即少阳作接间至，即谓之虚也，此即人气虚而天气虚也。又遇饮食饱甚，汗出于胃，醉饱行房，汗出于脾，因而三虚，脾神失守。脾为谏议之官，智周出焉。神既失守，神光失位而不聚也，却遇土不及之年，或己年或甲年失守，或太阴天虚，青尸鬼见之，令人卒亡。\u003cbr/\u003e\u003cbr/\u003e     人久坐湿地，强力入水即伤肾。肾为作强之官，伎巧出焉。因而三虚，肾神失守，神志失位，神光不聚，却遇水不及之年，或辛不会符，或丙年失守，或太阳司天虚，有黄尸鬼至，见之令人暴亡。\u003cbr/\u003e\u003cbr/\u003e     人或恚怒、气逆上而不下，即伤肝也。又遇厥阴司天，天数不及，即少阴作接间至，是谓天虚也，此谓天虚人虚也。又遇疾走恐惧，汗出于肝，肝为将军之官，谋虑出焉。神位失守，神光不聚，又遇木不及年，或丁年不符，或壬年失守，或厥阴司天虚也，有白尸鬼见之，令人暴亡也。\u003cbr/\u003e\u003cbr/\u003e     以上五失守者，天虚而人虚也，神游失守其位，即有五尸鬼干人，令人暴亡也，谓之曰尸厥。人犯五神易位，即神光不圆也。非但尸鬼，即一切邪犯者，皆是神失守位故也。此谓得守者生，失守者死。得神者昌，失神者亡。","cnt":0,"sort":6629168,"author":"庾岭劳人","prev":"6629167.html","next":"6629169.html","book_title":"黄帝内经","updateTimeFmt":"2024-03-28 17:25:37","category":"都市小说"}