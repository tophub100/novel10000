{"id":0,"code":"6629240.html","title":"第148章 动输篇第六十二","latest_chapter_name":"正文 第167章 痈疽篇第八十一","xiao_shuo_code":"9219","content":"\u003cbr/\u003e\u003cbr/\u003e    黄帝曰：经脉十二，而手太阴、足少阴、阳明独动不休，何也？\u003cbr/\u003e\u003cbr/\u003e     岐伯曰：是明，胃脉也。胃为五脏六腑之海，其清气上注于肺，肺气从太阴而行之，其行也，以息往来，故人一呼脉再动，一吸脉亦再动，呼吸不已，故动而不止。\u003cbr/\u003e\u003cbr/\u003e     黄帝曰：气之过于寸口也，上十焉息，下八焉伏。何道从还？不知其极。\u003cbr/\u003e\u003cbr/\u003e     岐伯曰：气之离脏也，卒然如弓弩之发，如水之下岸，上于鱼以反衰，其余气衰散以逆上，故其行微。\u003cbr/\u003e\u003cbr/\u003e     黄帝曰：足之阳明何因而动？\u003cbr/\u003e\u003cbr/\u003e     岐伯曰：胃气上注于肺，其悍气上冲头者，循咽，上走空窍，循眼系，入络脑，出咸页，下客主人，循牙车，合阳明，并下人迎，此胃气别走于阳明者也。故阴阳上下，其动也若一。故阳病而阳脉小者为逆，阴病而阴脉大者为逆。故阴阳俱静俱动若引绳，相倾者病。\u003cbr/\u003e\u003cbr/\u003e     黄帝曰：足少阴何因而动？\u003cbr/\u003e\u003cbr/\u003e     岐伯曰：冲脉者，十二经之海也，与少阴之大络，起于肾下，出于气街，循阴股内廉，邪入中，循胫骨内廉，并少阴之经，下入内踝之后，入足下；其别者，邪入踝，出属跗上，入大指之间，注诸络，以温足胫，此脉之常动者也。\u003cbr/\u003e\u003cbr/\u003e     黄帝曰：营卫之行也，上下相贯，如环之无端，今有其卒然遇邪气，及逢大寒，手足懈惰，其脉阴阳之道，相输之会，行相失也，气何由还？\u003cbr/\u003e\u003cbr/\u003e     岐伯曰：夫四末阴阳之会者，此气之大络也。四街者，气之经路也。故络绝则径通，四末解则气从合，相输如环。\u003cbr/\u003e\u003cbr/\u003e     黄帝曰：善。此所谓如环无端，莫知其纪，终而复始，此之谓也。","cnt":0,"sort":6629240,"author":"庾岭劳人","prev":"6629239.html","next":"6629241.html","book_title":"黄帝内经","updateTimeFmt":"2024-03-28 17:25:37","category":"都市小说"}