{"id":0,"code":"6629183.html","title":"第91章 寿夭刚柔第六","latest_chapter_name":"正文 第167章 痈疽篇第八十一","xiao_shuo_code":"9219","content":"\u003cbr/\u003e\u003cbr/\u003e    黄帝问于少师曰：余闻人之生也，有刚有柔，有弱有强，有短有长，有阴有阳，愿闻其方。\u003cbr/\u003e\u003cbr/\u003e     少师答曰：阴中有阴，阳中有阳，审知阴阳，刺之有方，得病所始，刺之有理，谨度病端，与时相应，内合于五脏六腑，外合于筋骨皮肤。是故内有阴阳，外亦有阴阳。在内者，五脏为阴，六腑为阳；在外者，筋骨为阴，皮肤为阳。故曰病在阴之阴者，刺阴之荥俞；病在阳之阳者，刺阳之合；病在阳之阴者，刺阴之经；病在阴之阳者，刺络脉。故曰病在阳者名曰风，病在阴者命曰痹，阴阳俱病命曰风痹。病有形而不痛者，阳之类也；无形而痛者，阴之类也。无形而痛者，其阳完而阴伤之也。急治其阴，无攻其阳；有形而不痛者，其阴完而阳伤之也，急治其阳，无攻其阴。阴阳俱动，乍有形，乍无形，加以烦心，命曰阴胜其阳，此谓不表不里，其形不久。\u003cbr/\u003e\u003cbr/\u003e     黄帝问于伯高曰：余闻形气病之先后，外内之应奈何？\u003cbr/\u003e\u003cbr/\u003e     伯高答曰：风寒伤形，忧恐忿怒伤气。气伤脏，乃病脏；寒伤形，乃应形；风伤筋脉，筋脉乃应。此形气外内之相应也。\u003cbr/\u003e\u003cbr/\u003e     黄帝曰：刺之奈何？\u003cbr/\u003e\u003cbr/\u003e     伯高答曰：病九日者，三刺而已。病一月者，十刺而已。多少远近，以此衰之。久痹不去身者，视其血络，尽出其血。\u003cbr/\u003e\u003cbr/\u003e     黄帝曰 ：外内之病，难易之治奈何？\u003cbr/\u003e\u003cbr/\u003e     伯高答曰：形先病而未入脏者，刺之半其日；脏先病而形乃应者，刺之倍其日。此外内难易之应也。\u003cbr/\u003e\u003cbr/\u003e     黄帝问于伯高曰：余闻形有缓急，气有盛衰，骨有大小，肉有坚脆，皮有厚薄，其以立寿夭奈何？\u003cbr/\u003e\u003cbr/\u003e     伯高答曰：形与气相任则寿，不相任则夭。皮与肉相果则寿，不相果则夭。血气经络胜形则寿，不胜形而夭。\u003cbr/\u003e\u003cbr/\u003e     黄帝曰：何谓形之缓急？\u003cbr/\u003e\u003cbr/\u003e     伯高答曰：形充而皮肤缓者则寿，形充而皮肤急者则夭。形充而脉坚大者顺也，形充而脉小以弱者气衰，衰则危矣。若形充而颧不起者骨小，骨小则夭矣。形充而大肉坚而有分者肉坚，肉坚则寿矣；形充而大肉无分理不坚者肉脆，肉脆则夭矣。此天之生命，所以立形定气而视寿夭者。必明乎此立形定气，而后以临病人，决死生。\u003cbr/\u003e\u003cbr/\u003e     黄帝曰：余闻寿夭，无以度之。\u003cbr/\u003e\u003cbr/\u003e     伯高答曰：墙基卑，高不及其地者，不满三十而死；其有因加疾者，不及二十而死也。\u003cbr/\u003e\u003cbr/\u003e     黄帝曰：形气之相胜，以立寿夭奈何？\u003cbr/\u003e\u003cbr/\u003e     伯高答曰：平人而气胜形者寿；病而形肉脱，气胜形者死，形胜气者危矣。\u003cbr/\u003e\u003cbr/\u003e     黄帝曰：余闻刺有三变，何谓三变？\u003cbr/\u003e\u003cbr/\u003e     伯高答曰：有刺营者，有刺卫者，有刺寒痹之留经者。\u003cbr/\u003e\u003cbr/\u003e     黄帝曰：刺三变者奈何？\u003cbr/\u003e\u003cbr/\u003e     伯高答曰：刺营者出血，刺卫者出气，刺寒痹者内热。\u003cbr/\u003e\u003cbr/\u003e     黄帝曰：营卫寒痹之为病奈何？\u003cbr/\u003e\u003cbr/\u003e     伯高答曰：营之生病也，寒热少气，血上下行。卫之生病也，气痛时来时去，怫忾贲响，风寒客于肠胃之中。寒痹之为病也，留而不去，时痛而皮不仁。\u003cbr/\u003e\u003cbr/\u003e     黄帝曰：刺寒痹内热奈何？\u003cbr/\u003e\u003cbr/\u003e     伯高答曰：刺布衣者，以火之。刺大人者，以药熨之。\u003cbr/\u003e\u003cbr/\u003e     黄帝曰：药熨奈何？\u003cbr/\u003e\u003cbr/\u003e     伯高答曰：用淳酒二十斤，蜀椒一斤，干姜一斤，桂心一斤，凡四种，皆口父咀，渍酒中。用绵絮一斤，细白布四丈，并内酒中。置酒马矢温中，盖封涂，勿使泄。五日五夜，出布绵絮，曝干之，干复渍，以尽其汁，每渍必日卒其日，乃出干。干，并用滓与绵絮，复布为复巾，长六七尺，为六七巾。则用之生桑炭炙巾，以熨寒痹所刺之处，令热入至于病所，寒复炙巾以熨之，三十遍而止。汗出，以巾拭身，亦三十遍而止。起步内中，无见风。每刺必熨，如此病已矣，此所谓内热也。","cnt":0,"sort":6629183,"author":"庾岭劳人","prev":"6629182.html","next":"6629184.html","book_title":"黄帝内经","updateTimeFmt":"2024-03-28 17:25:37","category":"都市小说"}