{"id":0,"code":"6629252.html","title":"第160章 论疾诊尺篇第七十四","latest_chapter_name":"正文 第167章 痈疽篇第八十一","xiao_shuo_code":"9219","content":"\u003cbr/\u003e\u003cbr/\u003e    黄帝问于岐伯曰：余欲无视色持脉，独调其尺，以言其病，从外知内，为之奈何？\u003cbr/\u003e\u003cbr/\u003e     岐伯曰：审其尺之缓急、小大、滑涩，肉之坚脆，而病形定矣。\u003cbr/\u003e\u003cbr/\u003e     视人之目窠上微痈，如新卧起状，其颈脉动，时咳，按其手足上，而不起者，风水肤胀也。\u003cbr/\u003e\u003cbr/\u003e     尺肤滑其淖泽者，风也。尺肉弱者，解亻亦，安卧脱肉者，寒热，不治。尺肤滑而泽脂者，风也。尺肤涩者，风痹也。尺肤粗如枯鱼之鳞者，水氵失饮也。尺肤热甚，脉盛躁者，病温也，其脉盛而滑者，病且出也。尺肤寒其，脉小者，泄、少气。尺肤炬然，先热后寒者，寒热也。尺肤先寒，久大之而热者，亦寒热也。\u003cbr/\u003e\u003cbr/\u003e     肘所独热者，腰以上热；手所独热者，腰以下热。肘前独热者，膺前热；肘后独热者，肩背热。臂中独热者，腰腹热；肘后粗以下三四寸热者，肠中有虫。掌中热者，腹中热；掌中寒者，腹中寒。鱼上白肉有青血脉者，胃中有寒。\u003cbr/\u003e\u003cbr/\u003e     尺炬然热，人迎大者，当夺血。尺坚大，脉小甚，少气，有加，立死。\u003cbr/\u003e\u003cbr/\u003e     目赤色者病在心，白在肺，青在肝，黄在脾，黑在肾。黄色不可名者，病在胸中。\u003cbr/\u003e\u003cbr/\u003e     诊目痛，赤脉从上下者，太阳病；从下上者，阳明病；从外走内者，少阳病。\u003cbr/\u003e\u003cbr/\u003e     诊寒热，赤脉上下至瞳子，见一脉一岁死，见一脉半一岁半死，见二脉二岁死，见二脉半二岁半死，见三脉三岁死。\u003cbr/\u003e\u003cbr/\u003e     诊龋齿痛，按其阳之来，有过者独热，在左左热，在右右热，在上上热，在下下热。\u003cbr/\u003e\u003cbr/\u003e     诊血脉者，多赤多热，多青多痛，多黑为久痹，多赤、多黑、多青皆见者，寒热。\u003cbr/\u003e\u003cbr/\u003e     身痛而色微黄，齿垢黄，爪甲上黄，黄疸也，安卧，小便黄赤，脉小而涩者，不嗜食。\u003cbr/\u003e\u003cbr/\u003e     人病，其寸口之脉，与人迎之脉小大等及其浮沉等者，病难已也。\u003cbr/\u003e\u003cbr/\u003e     女子手少阴脉动甚者，妊子。\u003cbr/\u003e\u003cbr/\u003e     婴儿病，其头毛皆逆上者，必死。耳间青脉起者，掣痛。大便赤办，泄，脉小者，手足寒，难已；飧泄，脉少，手足温，泄易巳。\u003cbr/\u003e\u003cbr/\u003e     四时之变，寒暑之胜，重阴必阳，重阳必阴，故阴主寒，阳主热，故寒甚则热，热甚则寒，故曰：寒生热，热生寒，此阴阳之变也。故曰：冬伤于寒，春生瘅热；春伤于风，夏生飧泄肠；夏伤于暑，秋生疟；秋伤于湿，冬生咳嗽。是谓四时之序也。","cnt":0,"sort":6629252,"author":"庾岭劳人","prev":"6629251.html","next":"6629253.html","book_title":"黄帝内经","updateTimeFmt":"2024-03-28 17:25:37","category":"都市小说"}