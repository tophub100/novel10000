{"id":0,"code":"6629222.html","title":"第130章 顺气一日分为四时篇第四十四","latest_chapter_name":"正文 第167章 痈疽篇第八十一","xiao_shuo_code":"9219","content":"\u003cbr/\u003e\u003cbr/\u003e    黄帝曰：夫百病之所始生者，必起于燥湿、寒暑、风雨、阴阳、喜怒、饮食、居处，气合而有形，得脏而有名，余知其然也。夫百病者，多以旦慧昼安，夕加夜甚，何也？\u003cbr/\u003e\u003cbr/\u003e     岐伯曰：四时之气使然。\u003cbr/\u003e\u003cbr/\u003e     黄帝曰：愿闻四时之气。\u003cbr/\u003e\u003cbr/\u003e     岐伯曰：春生夏长，秋收冬藏，是气之常也，人亦应之。以一日分为四时，朝则为春，日中为夏，日入为秋，夜半为冬。朝则人气始生，病气衰，故旦慧；日中人气长，长则胜邪，故安；夕则人气始衰，邪气始生，故加；夜半人气入脏，邪气独居于身，故甚也。\u003cbr/\u003e\u003cbr/\u003e     黄帝曰：其时有反者何也？\u003cbr/\u003e\u003cbr/\u003e     岐伯曰：是不应四时之气，脏独主其病者，是必以脏气之所不胜时者甚，以其所胜时者起也。\u003cbr/\u003e\u003cbr/\u003e     黄帝曰：治之奈何。\u003cbr/\u003e\u003cbr/\u003e     岐伯曰：顺天之时，而病可与期。顺者为工，逆者为粗。\u003cbr/\u003e\u003cbr/\u003e     黄帝曰：善。余闻刺有五变，以主五输，愿闻其数。\u003cbr/\u003e\u003cbr/\u003e     岐伯曰：人有五脏，五脏有五变，五变有五输，故五五二十五输，以应五时。\u003cbr/\u003e\u003cbr/\u003e     黄帝曰：愿闻五变。\u003cbr/\u003e\u003cbr/\u003e     岐伯曰：肝为牡脏，其色青，其时春，其音角，其味酸，其日甲乙。心为牡脏，其色赤，其时夏，其日丙丁，其音徵，其味苦。脾为牝脏，其色黄，其时长夏，其日戊己，其音宫，其味甘。肺为牝脏，其色白，其时秋，其日庚辛，其音商，其味辛。肾为牝脏，其色黑，其时冬，其日壬癸，其音羽，其味咸。是为五变。\u003cbr/\u003e\u003cbr/\u003e     黄帝曰：以主五输奈何？\u003cbr/\u003e\u003cbr/\u003e     岐伯曰：脏主冬，冬刺井；色主春，春刺荥；时主夏，夏刺输；音主长夏，长夏刺经；味主秋，秋刺合。是谓五变，以主五输。\u003cbr/\u003e\u003cbr/\u003e     黄帝曰：诸原安合，以致六输？\u003cbr/\u003e\u003cbr/\u003e     岐伯曰：原独不应五时，以经合之，以应其数，故六六三十六输。\u003cbr/\u003e\u003cbr/\u003e     黄帝曰：何谓脏主冬，时主夏，音主长夏，味主秋，色主春？愿闻其故。\u003cbr/\u003e\u003cbr/\u003e     岐伯曰：病在脏者，取之井；病变于色者，取之荥；病时间时甚者，取之腧；病变于音者，取之经，经满而血者；病在胃，及以饮食不节得病者，取之于合。故命曰味主合。是谓五变也。","cnt":0,"sort":6629222,"author":"庾岭劳人","prev":"6629221.html","next":"6629223.html","book_title":"黄帝内经","updateTimeFmt":"2024-03-28 17:25:37","category":"都市小说"}