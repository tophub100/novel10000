{"id":0,"code":"6629237.html","title":"第145章 卫气失常篇第五十九","latest_chapter_name":"正文 第167章 痈疽篇第八十一","xiao_shuo_code":"9219","content":"\u003cbr/\u003e\u003cbr/\u003e    黄帝曰：卫气之留于腹中，搐积不行，苑蕴不得常所，使人支胁胃中满，喘呼逆息者，何以去之？\u003cbr/\u003e\u003cbr/\u003e     伯高曰：其气积于胸中者，上取之；积于腹中者，下取之；上下皆满者，傍取之。\u003cbr/\u003e\u003cbr/\u003e     黄帝曰：取之奈何？\u003cbr/\u003e\u003cbr/\u003e     伯高对曰：积于上，泻大迎，天突、喉中；积于下者，泻三里与气街；上下皆满者，上下取之，与季胁之下一寸；重者，鸡足取之。诊视其脉大而弦急，及绝不至者，及腹皮急甚者，不可刺也。\u003cbr/\u003e\u003cbr/\u003e     黄帝曰：善。\u003cbr/\u003e\u003cbr/\u003e     黄帝问于伯高曰：何以知皮肉、气血、筋骨之病也？\u003cbr/\u003e\u003cbr/\u003e     伯高曰：色起两眉薄泽者，病在皮。唇色青黄赤白黑者，病在肌肉。营气濡然者，病在血气。目色青黄赤白黑者，病有筋。耳焦枯受尘垢，病在骨。\u003cbr/\u003e\u003cbr/\u003e     黄帝曰：病形何如，取之奈何？\u003cbr/\u003e\u003cbr/\u003e     伯高曰：夫百病变化，不可胜数，然皮有部，肉有柱，血气有输，骨有属。\u003cbr/\u003e\u003cbr/\u003e     黄帝曰：愿闻其故。\u003cbr/\u003e\u003cbr/\u003e     伯高曰：皮之部，输于四末。肉之柱，在臂胫诸阳分肉之间，与足少阴分间。血气之输，输于诸络，气血留居，则盛而起。筋部无阴无阳，无左无右，候病所在。骨之属者，骨空之所以受益而益脑髓者也。\u003cbr/\u003e\u003cbr/\u003e     黄帝曰：取之奈何？\u003cbr/\u003e\u003cbr/\u003e     伯高曰：夫病变化，浮沉深浅，不可胜穷，各在其处。病间者浅之，甚者深之，间者小之，甚者众之，随变而调气，故曰上工。\u003cbr/\u003e\u003cbr/\u003e     黄帝问于伯高曰：人之肥瘦大小寒温，有老壮少小，别之奈何？\u003cbr/\u003e\u003cbr/\u003e     伯高对曰：人年五十已上为老，二十已上为壮，十八已上为少，六岁已上为小。\u003cbr/\u003e\u003cbr/\u003e     黄帝曰；何以度知其肥瘦？\u003cbr/\u003e\u003cbr/\u003e     伯高曰：人有肥有膏有肉。\u003cbr/\u003e\u003cbr/\u003e     黄帝曰：别此奈何？\u003cbr/\u003e\u003cbr/\u003e     伯高曰：肉坚，皮满者，肥。肉不坚，皮缓者，膏。皮肉不相离者，肉。\u003cbr/\u003e\u003cbr/\u003e     黄帝曰：身之寒温何如？\u003cbr/\u003e\u003cbr/\u003e     伯高曰：膏者其肉淖，而粗理者身寒，细理者身热。脂者其肉坚，细理者热，粗理者寒。\u003cbr/\u003e\u003cbr/\u003e     黄帝曰：其肥瘦大小奈何？\u003cbr/\u003e\u003cbr/\u003e     伯高曰：膏者，多气而皮纵缓，故能纵腹垂腴。肉者，身体容大。脂者，其身收小。\u003cbr/\u003e\u003cbr/\u003e     黄帝曰：三者之气血多少何如？\u003cbr/\u003e\u003cbr/\u003e     伯高曰：膏者多气，多气者热，热者耐寒。肉者多血则充形，充形则平。脂者，其血清，气滑少，故不能大。此别于众人者也。\u003cbr/\u003e\u003cbr/\u003e     黄帝曰：众人奈何？\u003cbr/\u003e\u003cbr/\u003e     伯高曰：众人皮肉脂膏不相加也，血与气不能相多，故其形不小不大，各自称其身，命曰众人。\u003cbr/\u003e\u003cbr/\u003e     黄帝曰：善。治之奈何？\u003cbr/\u003e\u003cbr/\u003e     伯高曰：必先别其三形，血之多少，气之清浊，而后调之，治无失常经。是故膏人，纵腹垂腴；肉人者，上下容大；脂人者，虽脂不能大者。","cnt":0,"sort":6629237,"author":"庾岭劳人","prev":"6629236.html","next":"6629238.html","book_title":"黄帝内经","updateTimeFmt":"2024-03-28 17:25:37","category":"都市小说"}