{"id":0,"code":"6629145.html","title":"第53章 刺志论篇第五十三","latest_chapter_name":"正文 第167章 痈疽篇第八十一","xiao_shuo_code":"9219","content":"\u003cbr/\u003e\u003cbr/\u003e    黄帝问曰：愿闻虚实之要。\u003cbr/\u003e\u003cbr/\u003e     岐伯对曰：气实形实，气虚形虚，此其常也，反此者病。谷盛气盛，谷虚气虚，此其常也，反此者病。脉实血实，脉虚血虚，此其常也，反此者病。\u003cbr/\u003e\u003cbr/\u003e     帝曰：如何而反？\u003cbr/\u003e\u003cbr/\u003e     岐伯曰：气虚身热，此谓反也；谷入多而气少，此谓反也；谷不入而气多，此谓反也；脉盛血少，此谓反也；脉少血多，此谓反也。\u003cbr/\u003e\u003cbr/\u003e     气盛身寒，得之伤寒。气虚身热，得之伤暑。谷入多而气少者，得之有所脱血，湿居下也。谷入少而气多者，邪在胃及与肺也。脉小血多者，饮中热也。脉大血少者，脉有风气，水浆不入，此之谓也。\u003cbr/\u003e\u003cbr/\u003e     夫实者，气入也。虚者，气出也。气实者，热也。气虚者，寒也。入实者，左手开针空也。入虚者，左手闭针空也。","cnt":0,"sort":6629145,"author":"庾岭劳人","prev":"6629144.html","next":"6629146.html","book_title":"黄帝内经","updateTimeFmt":"2024-03-28 17:25:37","category":"都市小说"}