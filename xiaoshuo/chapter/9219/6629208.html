{"id":0,"code":"6629208.html","title":"第116章 决气篇第三十","latest_chapter_name":"正文 第167章 痈疽篇第八十一","xiao_shuo_code":"9219","content":"\u003cbr/\u003e\u003cbr/\u003e    黄帝曰：余闻人有精、气、津、液、血、脉，余意以为一气耳，今乃辨为六名，余不知其所以然。\u003cbr/\u003e\u003cbr/\u003e     岐伯曰：两神相搏，合而成形，常先身生，是谓精。\u003cbr/\u003e\u003cbr/\u003e     何谓气？\u003cbr/\u003e\u003cbr/\u003e     岐伯曰：上焦开发，宣五谷味，熏肤，充身泽毛，若雾露之溉，是谓气。\u003cbr/\u003e\u003cbr/\u003e     何谓津？\u003cbr/\u003e\u003cbr/\u003e     岐伯曰：腠理发泄，汗出溱溱，是谓津。\u003cbr/\u003e\u003cbr/\u003e     何谓液？\u003cbr/\u003e\u003cbr/\u003e     岐伯曰：谷入气满，淖泽注于骨，骨属屈伸，泄泽，补益脑髓，皮肤润泽，是谓液。\u003cbr/\u003e\u003cbr/\u003e     何谓血？\u003cbr/\u003e\u003cbr/\u003e     岐伯曰：中焦受气取汁，变化而赤，是谓血。\u003cbr/\u003e\u003cbr/\u003e     何谓脉？\u003cbr/\u003e\u003cbr/\u003e     岐伯曰：壅营气，令无所避，是谓脉。\u003cbr/\u003e\u003cbr/\u003e     黄帝曰：六气者，有余不足，气之多少，脑髓之虚实，血脉之清浊，何以知之？\u003cbr/\u003e\u003cbr/\u003e     岐伯曰：精脱者，耳聋；气脱者，目不明；津脱者，腠理开，汗大泄；液脱者，骨属屈伸不利，色夭，脑髓消，胫酸，耳数鸣；血脱者，色白，夭然不泽，其脉空虚，此其候也。\u003cbr/\u003e\u003cbr/\u003e     黄帝曰：六气者，贵贱何如？\u003cbr/\u003e\u003cbr/\u003e     岐伯曰：六气者，各有部主也，其贵贱善恶，可为常主，然五谷与胃为大海也。","cnt":0,"sort":6629208,"author":"庾岭劳人","prev":"6629207.html","next":"6629209.html","book_title":"黄帝内经","updateTimeFmt":"2024-03-28 17:25:37","category":"都市小说"}