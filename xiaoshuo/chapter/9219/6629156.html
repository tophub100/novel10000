{"id":0,"code":"6629156.html","title":"第64章 四时刺逆从论篇第六十四","latest_chapter_name":"正文 第167章 痈疽篇第八十一","xiao_shuo_code":"9219","content":"\u003cbr/\u003e\u003cbr/\u003e    厥阴有余，病阴痹；不足，病生热痹，滑，则病狐疝风；涩，则病少腹积气。\u003cbr/\u003e\u003cbr/\u003e     少阴有余，病皮痹隐轸；不足，病肺痹；滑，则病肺风疝；涩，则病积溲血。\u003cbr/\u003e\u003cbr/\u003e     太阴有余，病肉痹寒中，不足，病脾痹；滑，则病脾风疝；涩，则病积心腹时满。\u003cbr/\u003e\u003cbr/\u003e     阳明有余，病脉痹，身时热；不足，病心痹；滑，则病心风疝；涩，则病积时善惊。\u003cbr/\u003e\u003cbr/\u003e     太阳有余，病骨痹身重；不足，病肾痹；滑，则病肾风疝；涩，则病积善时巅疾。\u003cbr/\u003e\u003cbr/\u003e     少阳有余，病筋痹胁满；不足，病肝痹，滑，则病肝风疝，涩，则病积时筋急目痛。\u003cbr/\u003e\u003cbr/\u003e     是故春气在经脉，夏气在孙络，长夏气在肌肉，秋气在皮肤，冬气在骨髓中。\u003cbr/\u003e\u003cbr/\u003e     帝曰：余愿闻其故。\u003cbr/\u003e\u003cbr/\u003e     岐伯曰：春者，天气始开，地气始泄，冻解冰释，水行经通，故人气在脉。夏者，经满气溢，入孙络受血，皮肤充实。长夏者，经络皆盛，内溢肌中。秋者，天气始收，腠理闭塞，皮肤引急。冬者盖藏，血气在中，内著骨髓，通于五脏。是故邪气者，常随四时之气血而入客也，至其变化，不可为度，然必从其经气，辟除其邪，除其邪则乱气不生。\u003cbr/\u003e\u003cbr/\u003e     帝曰：逆四时而生乱气，奈何？\u003cbr/\u003e\u003cbr/\u003e     岐伯曰：春刺络脉，血气外溢，令人少气；春刺肌肉，血气环逆，令人上气；春刺筋骨，血气内著，令人腹胀。夏刺经脉，血气乃竭，令人解亻亦；夏刺肌肉，血气内却，令人善恐；夏刺筋骨，血气上逆，令人善怒。秋刺经脉，血气上逆，令人善忘；秋刺络脉，气不外行，令人卧不欲动；秋刺筋骨，血气内散，令人寒栗。冬刺经脉，血气皆脱，令人目不明；冬刺络脉，内气外泄，留为大痹；冬刺肌肉，阳气竭绝，令人善忘。凡此四时刺者，大逆之病，不可不从也；反之，则生乱气，相淫病焉。故刺不知四时之经，病之所生，以从为逆，正气内乱，与精相薄。必审九候，正气不乱，精气不转。\u003cbr/\u003e\u003cbr/\u003e     帝曰：善。\u003cbr/\u003e\u003cbr/\u003e     刺五脏，中心一日死，其动为噫；中肝五日死，其动为语；中肺三日死，其动为咳；中肾六日死，其动为嚏欠；中脾十日死，其动为吞。刺伤人五脏必死，其动则依其脏之所变，候知其死也。","cnt":0,"sort":6629156,"author":"庾岭劳人","prev":"6629155.html","next":"6629157.html","book_title":"黄帝内经","updateTimeFmt":"2024-03-28 17:25:37","category":"都市小说"}