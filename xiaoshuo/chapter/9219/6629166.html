{"id":0,"code":"6629166.html","title":"第74章 六元正纪大论篇第七十一 (3)","latest_chapter_name":"正文 第167章 痈疽篇第八十一","xiao_shuo_code":"9219","content":"\u003cbr/\u003e\u003cbr/\u003e    上太阳水，中太羽水运，下太阴土。寒化六，雨化五，正化度也。其化上苦热，中咸温，下甘热，药食宜也。\u003cbr/\u003e\u003cbr/\u003e     丁亥 丁巳岁\u003cbr/\u003e\u003cbr/\u003e     上厥阴木，中少角木运，下少阳相火。清化热化胜复同，邪气化度也，灾三宫。风化三，火化七，正化度也。其化上辛凉，中辛和，下咸寒，药食宜也。\u003cbr/\u003e\u003cbr/\u003e     戊子 戊午岁\u003cbr/\u003e\u003cbr/\u003e     上少阴火， 中太徵火运，下阳明金。热化七，清化九，正化度也。其化上咸寒，中甘寒，下酸温，药食宜也。\u003cbr/\u003e\u003cbr/\u003e     己丑 己未岁\u003cbr/\u003e\u003cbr/\u003e     上太阴土，中少宫土运，下太阳水。风化清化胜复同，邪气化度也，灾五宫。雨化五，寒化一，正化度也。其化上苦热，中甘和，下甘热，药食宜也。\u003cbr/\u003e\u003cbr/\u003e     庚寅 庚申岁\u003cbr/\u003e\u003cbr/\u003e     下上少阳相火，中太商金远，下厥阴木。火化七，清化九，风化三，正化度也。其化上咸寒，中辛温，下辛凉，药食宜也。\u003cbr/\u003e\u003cbr/\u003e     辛卯 辛酉岁\u003cbr/\u003e\u003cbr/\u003e     上阳明金，中少羽水运，下少阴火。雨化风化胜复同，邪气化度也，灾一宫。清化九，寒化一，热化七，正化度也。其化上苦小温，中苦和，下咸寒，药食宜也。\u003cbr/\u003e\u003cbr/\u003e     壬辰 壬戌岁\u003cbr/\u003e\u003cbr/\u003e     上太阳水，中太角木运，下太阴土。寒化六，风化八，雨化五，正化度也。其化上苦温，中酸和，下甘温，药食宜也。\u003cbr/\u003e\u003cbr/\u003e     癸巳 癸亥岁\u003cbr/\u003e\u003cbr/\u003e     上厥阴木， 中少徵火运，下少阳相火。寒化雨化胜复同，邪气化度也，灾九宫。风化八，火化二，正化度也。其化上辛凉，中咸和，下咸寒，药食宜也。\u003cbr/\u003e\u003cbr/\u003e     凡此定期之纪，胜复正化，皆有常数，不可不察。故知其要者，一言而终；不知其要，流散无穷，此之谓也。\u003cbr/\u003e\u003cbr/\u003e     帝曰：善。五运之气亦复岁乎？\u003cbr/\u003e\u003cbr/\u003e     岐伯曰：郁极乃发，待时而作也。\u003cbr/\u003e\u003cbr/\u003e     帝曰：请问其所谓也？\u003cbr/\u003e\u003cbr/\u003e     岐伯曰：五常之气，太过不及，其发异也。\u003cbr/\u003e\u003cbr/\u003e     帝曰：愿卒闻之。\u003cbr/\u003e\u003cbr/\u003e     岐伯曰：太过者暴，不及者徐；暴者为病甚，徐者为病持。\u003cbr/\u003e\u003cbr/\u003e     帝曰：太过不及，其数何如？\u003cbr/\u003e\u003cbr/\u003e     岐伯曰：太过者其数成，不及者其数生，土常以生也。\u003cbr/\u003e\u003cbr/\u003e     帝曰：其发也何如？\u003cbr/\u003e\u003cbr/\u003e     岐伯曰：土郁之发，岩谷震惊，雷殷气交，埃昏黄黑，化为白气，飘骤高深，击石飞空，洪水乃从，川流漫衍，田牧土驹。化气乃敷，善为时雨，始生始长，始化始成。故民病心腹胀，肠鸣而为数后，甚则心痛胁月真，呕吐霍乱，饮发注下，肿身重。云奔雨府，霞拥朝阳，山泽埃昏，其乃发也。以其四气，云横天山，浮游生灭，怫之先兆也。\u003cbr/\u003e\u003cbr/\u003e     金郁之发，天洁地明，风清气切，大凉乃举，草树浮烟，燥气以行，雾数起，杀气来至，草木苍干，金乃有声。故民病咳逆，心胁满引少腹，善暴痛，不可反侧，嗌干面尘，色恶。山泽焦枯，土凝霜卤，怫乃发也。其气五，夜零白露，林莽声凄，怫之兆也。\u003cbr/\u003e\u003cbr/\u003e     水郁之发，阳气乃辟，阴气暴举，大寒乃至，川泽严凝，寒雾结为霜雪，甚则黄黑昏翳，流行气交，乃为霜杀，水乃见祥。故民病寒客心痛，腰痛，大关节不利，屈伸不便，善厥逆，痞坚，腹满。阳光不治，空积沉阴，白埃昏暝，而乃发也。其气二火前后，太虚深玄，气犹麻散，微见而隐，色黑微黄，怫之先兆也。\u003cbr/\u003e\u003cbr/\u003e     木郁之发，太虚埃昏，云物以扰，大风乃至，屋发折木，木有变。故民病胃脘当心而痛，上支两胁，鬲咽不通，食饮不下，甚则耳鸣眩转，目不识人，善暴僵仆。太虚苍埃，天山一色，或气浊色黄黑，郁若横云，不起雨，而乃发也，其气无常。长川草偃，柔叶呈阴，松吟高山，虎啸岩岫，怫之先兆也。\u003cbr/\u003e\u003cbr/\u003e     火郁之发，太虚肿翳，大明不彰，炎火行，大暑至，山泽燔燎，材木流津，广厦腾烟，土浮霜卤，止水乃减，蔓草焦黄，风行惑言，湿化乃后。故民病少气，疮疡痈肿，胁腹、胸、背、面、首、四肢月真愤，胪胀疡痱，呕逆瘛，骨痛，节乃有动，注下温疟，腹中暴痛，血溢流注，精液乃少，目赤心热，甚则瞀闷懊忄农，善暴死。刻终大温，汗濡玄府，其乃发也，其气四。动复则静，阳极反阴，湿令乃化乃成，华发水凝，山川冰雪，焰阳午泽，怫之先兆也。\u003cbr/\u003e\u003cbr/\u003e     有怫之应，而后报也，皆观其极而乃发也。木发无时，水随火也。谨候其时，病可与期，失时反岁，五气不行，生化收藏，政无恒也。\u003cbr/\u003e\u003cbr/\u003e     帝曰：水发而雹雪，土发而飘骤，木发而毁折，金发而清明，火发而曛昧，何气使然？\u003cbr/\u003e\u003cbr/\u003e     岐伯曰：气有多少，发有微甚。微者当其气，甚者兼其下，征其下气而见可知也。\u003cbr/\u003e\u003cbr/\u003e     帝曰：善。五气之发，不当位者何也？\u003cbr/\u003e\u003cbr/\u003e     岐伯曰：命其差。\u003cbr/\u003e\u003cbr/\u003e     帝曰：差有数乎？\u003cbr/\u003e\u003cbr/\u003e     岐伯曰：后皆三十度而有奇也。\u003cbr/\u003e\u003cbr/\u003e     帝曰：气至而先后者何？\u003cbr/\u003e\u003cbr/\u003e     岐伯曰：运太过则其至先，运不及则其至后，此候之常也。\u003cbr/\u003e\u003cbr/\u003e     帝曰：当时而至者何也？\u003cbr/\u003e\u003cbr/\u003e     岐伯曰：非太过非不及，则至当时，非是者眚也。\u003cbr/\u003e\u003cbr/\u003e     帝曰：善。气有非时而化者，何也？\u003cbr/\u003e\u003cbr/\u003e     岐伯曰：太过者当其时，不及者归其己胜也。\u003cbr/\u003e\u003cbr/\u003e     帝曰：四时之气，至有早晏高下左右，其候何如？\u003cbr/\u003e\u003cbr/\u003e     岐伯曰：行有逆顺，至有迟速，故太过者化先天，不及者化后天。\u003cbr/\u003e\u003cbr/\u003e     帝曰：愿闻其行何谓也？\u003cbr/\u003e\u003cbr/\u003e     岐伯曰：春气西行，夏气北行，秋气东行，冬气南行。故春气始于下，秋气始于上，夏气始于中，冬气始于标。春气始于左，秋气始于右，冬气始于后，夏气始于前，此四时正化之常。故至高之地，冬气常在，至下之地，春气常在，必谨察之。\u003cbr/\u003e\u003cbr/\u003e     帝曰：善。\u003cbr/\u003e\u003cbr/\u003e     黄帝问曰：五运六气之应见，六化之正，六变之纪，何如？\u003cbr/\u003e\u003cbr/\u003e     岐伯对曰：夫六气正纪，有化有变，有胜有复，有用有病，不同其候。帝欲何乎？\u003cbr/\u003e\u003cbr/\u003e     帝曰：愿尽闻之。\u003cbr/\u003e\u003cbr/\u003e     岐伯曰：请遂言之。夫气之所至也，厥阴所至为和平，少阴所至为暄，太阴所至为埃溽，少阴所至为炎暑，阳明所至为清劲，太阳所至为寒。时化之常也。\u003cbr/\u003e\u003cbr/\u003e     厥阴所至为风府，为璺启；少阴所至为火府，为舒荣；太阴所至为雨府，为员盈；少阳所至为热府，为行出；阳明所至为司杀府，为庚苍；太阳所至为寒府，为归藏。司化之常也。\u003cbr/\u003e\u003cbr/\u003e     厥阴所至为生，为风摇；少阴所至为荣，为形见；太阴所至为化，为云雨；少阳所至为长，为番鲜；阳明所至为收，为雾露；太阳所至为藏，为周密。气化之常也。\u003cbr/\u003e\u003cbr/\u003e     厥阴所至为风生，终为肃；少阴所至为热生，中为寒；太阴所至为湿生，终为注雨；少阴所至为火生，终为蒸溽；阳明所至为燥生，终为凉；太阳所至为寒生，中为温。德化之常也。\u003cbr/\u003e\u003cbr/\u003e     厥阴所至为毛化；少阴所至为羽化；太阴所至为倮化；少阳所至为羽化；阴明所至为介化；太阳所至为鳞化。德化之常也。\u003cbr/\u003e\u003cbr/\u003e     厥阴所至为生化；少阴所至为荣化；太阴所至为濡化；少阳所至为茂化；阳明所至为坚化；太阳所至为藏化，布政之常也。\u003cbr/\u003e\u003cbr/\u003e     厥阴所至为飘怒大凉；少阴所至为大暄寒；太阴所至为雷霆骤注烈风；少阳所至为飘风燔燎霜凝；阳明所至为散落温；太阳所至为寒雪冰雹白埃。气变之常也。\u003cbr/\u003e\u003cbr/\u003e     厥阴所至为挠动，为迎随；少阴所至为高明焰，为曛；太阴所至为沉阴，为白埃，为晦暝；少阳所至为光显，为彤云，为曛；阳明所至为烟埃，为霜，为劲切，为凄鸣；太阳所至为刚固，为坚芒，为立；令行之常也。\u003cbr/\u003e\u003cbr/\u003e     厥阴所至为里急；少阴所至为疡胗身热；太阴所至为积饮否隔；少阳所至为嚏呕，为疮疡；阳明所至为浮虚；太阳所至为屈伸不利；病之常也。\u003cbr/\u003e\u003cbr/\u003e     厥阴所至为支痛；少阴所至为惊惑，恶寒战栗，谵妄；太阴所至为禾畜满；少阳所至为惊躁，瞀昧，暴病；阳明所至为鼽，尻阴股膝髀月行足病；太阳所至为腰痛。病之常也。\u003cbr/\u003e\u003cbr/\u003e     厥阴所至为软戾；少阴所至为悲妄；太阴所至为中满霍乱吐下；少阳所至为喉痹耳鸣呕涌；阳明所至皴揭；太阳所至为寝汗痉。病之常也。\u003cbr/\u003e\u003cbr/\u003e     厥阴所至为胁痛，呕泄；少阴所至为语笑；太阴所至为重肿；少阳所至为暴注，瘛，暴死；阳明所至为鼽嚏；太阳所至为流泄，禁止，病之常也。\u003cbr/\u003e\u003cbr/\u003e     凡此十二变者，报德以德，报化以化，报政以政，报令以令，气高则高，气下则下，气后则后，气前则前，气中则中，气外则外，位之常也。故风胜则动，热胜则肿，燥胜则干，寒胜则浮，湿胜则濡泄，甚则水闭肿，随气所在，以言其变耳。\u003cbr/\u003e\u003cbr/\u003e     帝曰：愿闻其用也。\u003cbr/\u003e\u003cbr/\u003e     岐伯曰：夫六气之用，各归不胜而为化。故太阴雨化，施于太阳；太阳寒化，施于少阴；少阴热化，施于阳明；阳明燥化，施于厥阴；厥阴风化，施于太阴。各命其所在以征之也。\u003cbr/\u003e\u003cbr/\u003e     帝曰：自得其位何如？\u003cbr/\u003e\u003cbr/\u003e     岐伯曰：自得其位，常化也。\u003cbr/\u003e\u003cbr/\u003e     帝曰：愿闻所在也。\u003cbr/\u003e\u003cbr/\u003e     岐伯曰：命其位，而方月可知也。\u003cbr/\u003e\u003cbr/\u003e     帝曰：六位之气，盈虚何如？\u003cbr/\u003e\u003cbr/\u003e     岐伯曰：太少异也。太者之至徐而常，少者暴而亡。\u003cbr/\u003e\u003cbr/\u003e     帝曰：天地之气，盈虚何如？\u003cbr/\u003e\u003cbr/\u003e     岐伯曰：天气不足，地气随之，地气不足，天气从之，运居其中，而常先也。恶所不胜，归所同和，随运归从，而生其病也。故上胜则天气降而下，下胜则地气迁而上，多少而差其分，微者小差，甚者大差，甚则位易气交，易则大变生而病作矣。《大要》曰：“甚纪五分，微纪七分，其差可见。”此之谓也。\u003cbr/\u003e\u003cbr/\u003e     帝曰：善。论言热无犯热，寒无犯寒。余欲不远寒，不远热，奈何？\u003cbr/\u003e\u003cbr/\u003e     岐伯曰：悉乎哉问也！发表不远热，攻里不远寒。\u003cbr/\u003e\u003cbr/\u003e     帝曰：不发不攻，而犯寒犯热，何如？\u003cbr/\u003e\u003cbr/\u003e     岐伯曰：寒热内贼，其病益甚。\u003cbr/\u003e\u003cbr/\u003e     帝曰：愿闻无病者何如？\u003cbr/\u003e\u003cbr/\u003e     岐伯曰：无者生之，有者甚之。\u003cbr/\u003e\u003cbr/\u003e     帝曰：生者何如？\u003cbr/\u003e\u003cbr/\u003e     岐伯曰：不远热则热至，不远寒则寒至，寒至则坚否腹满痛急，下利之病生矣；热至则身热，吐下霍乱，痈疽疮疡，瞀郁，注下，瘛，肿胀，呕，鼽，头痛，骨节变，肉痛，血溢，血泄，淋闷之病生矣。\u003cbr/\u003e\u003cbr/\u003e     帝曰：治之奈何？\u003cbr/\u003e\u003cbr/\u003e     岐伯曰：时必顺之。犯者治以胜也。\u003cbr/\u003e\u003cbr/\u003e     黄帝问曰：妇人重身，毒之何如？\u003cbr/\u003e\u003cbr/\u003e     岐伯曰：有故无殒，亦无殒也。\u003cbr/\u003e\u003cbr/\u003e     帝曰：愿闻其故何谓也？\u003cbr/\u003e\u003cbr/\u003e     岐伯曰：大积大聚，其可犯也，衰其太半而止，过者死。\u003cbr/\u003e\u003cbr/\u003e     帝曰：善。郁之甚者，治之奈何？\u003cbr/\u003e\u003cbr/\u003e     岐伯曰：木郁达之，火郁发之，土郁夺之，金郁泄之，水郁折之，然调其气，过者折之，以其畏也，所谓泻之。\u003cbr/\u003e\u003cbr/\u003e     帝曰：假者何如？\u003cbr/\u003e\u003cbr/\u003e     岐伯曰：有假其气，则无禁也。所谓主气不足，客气胜也。\u003cbr/\u003e\u003cbr/\u003e     帝曰：至哉！圣人之道，天地大化，运行之节，临御之纪，阴阳之政，寒暑之令，非夫子孰能通之？请藏之灵兰之室，署曰《六元正纪》。非斋戒不敢示，慎传也。","cnt":0,"sort":6629166,"author":"庾岭劳人","prev":"6629165.html","next":"6629167.html","book_title":"黄帝内经","updateTimeFmt":"2024-03-28 17:25:37","category":"都市小说"}