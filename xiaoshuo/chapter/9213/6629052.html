{"id":0,"code":"6629052.html","title":"第42章 燕二(1)","latest_chapter_name":"正文 第47章 中山(2)","xiao_shuo_code":"9213","content":"\u003cbr/\u003e\u003cbr/\u003e    秦召燕王\u003cbr/\u003e\u003cbr/\u003e     秦召燕王，燕王欲往。苏代约燕王曰：“楚得枳二国亡，齐得宋而国亡，齐、楚不得以有枳、宋事秦者，何也？是则有功者，秦之深雠也。秦取天下，非行义也，暴也。\u003cbr/\u003e\u003cbr/\u003e     “秦之行暴于天下，正告楚曰：‘蜀地之甲，轻舟浮于汶，乘夏水而下江，五日而至郢。汉中之甲，乘舟出于巴，乘夏水而下汉，四日而至五渚。寡人积甲宛，东下随，知者不及谋，勇者不及怒，寡人如射隼矣。王乃待天下之攻函谷，不亦远乎？’楚王为是之故，十七年事秦。\u003cbr/\u003e\u003cbr/\u003e     “秦正告韩曰：‘我起乎少曲，一日而断太行。我起乎宜阳而触平阳，二日而莫不尽繇。我离两周而触郑，五日而国举。’韩氏为宜然，故事秦。\u003cbr/\u003e\u003cbr/\u003e     “秦正告魏曰：‘我举安邑，塞女戟，韩氏太原卷。我下枳道，南阳、封、冀，包两周，乘夏水，浮轻舟，强弩在前，銛戈在后，决荣口，魏无大梁；决白马之口，魏无济阳；决宿胥之口，魏无虚、顿丘。陆攻则击河内，水攻则灭大梁。’魏氏以为然，故事秦。\u003cbr/\u003e\u003cbr/\u003e     “秦欲攻安邑，恐齐救之，则以宋委于齐，曰：‘宋王无道，为木人以写寡人，射其面，寡人地绝兵远，不能攻也，王苟能破宋有之，寡人如自得之。’已得安邑，塞女戟，因以破宋为齐罪。\u003cbr/\u003e\u003cbr/\u003e     “秦欲攻齐，恐天下救之，则以齐委于天下曰：‘齐王四与寡人约，四欺寡人，必率天下以攻寡人者三。有齐无秦，无齐有秦，必伐之，必亡之！’已得宜阳、少曲，致蔺、石，因以破齐为天下罪。\u003cbr/\u003e\u003cbr/\u003e     “秦欲攻魏，重楚，则以南阳委于楚曰：“寡人国与韩且绝矣！残均陵，塞鄳隘，苟利于楚，寡人如自有之。’魏弃与国而合于秦，因以塞鄳隘为楚罪。\u003cbr/\u003e\u003cbr/\u003e     “兵困于林中，重燕、赵，以胶东委于燕，以济西委于赵。赵得讲于魏，至公子延，因犀首属行而攻赵。兵伤于离石，遇败于马陵，而重魏，则以叶、蔡委于魏。已得讲于赵，则劫魏魏不为割。困则使太后、穰侯为和，羸则兼欺舅与母。适燕者曰：‘以胶东。’适赵者曰：‘以济西。’适魏者曰：‘以叶、蔡。’适楚者曰：‘以塞鄳隘。’适齐者曰：“以宋。’此必令其言如循环，用兵如刺蜚绣，母不能制，舅不能约。龙贾之战，岸门之战，封陆之战，高商之战，赵庄之战，秦之所杀三晋之民数百万，今其生者，皆死秦之孤也。西河之外、上雒之埊、三川，晋国之祸，三晋之半。秦祸如此其大，而燕、赵之秦者，皆以争事秦说其主，此臣之所大患。”\u003cbr/\u003e\u003cbr/\u003e     燕昭王不行，苏代复重于燕。燕反约诸侯从亲，如苏秦时，或从或不，而天下由此宗苏氏不从约。代、厉皆以寿死，名显诸侯。\u003cbr/\u003e\u003cbr/\u003e     苏代为奉阳君说燕于赵以伐齐\u003cbr/\u003e\u003cbr/\u003e     苏代为奉阳君说燕于赵以伐齐，奉阳君不听。乃入齐恶赵，令齐绝于赵。齐已绝于赵，因之燕，谓昭王曰：“韩为谓臣曰：‘人告奉阳君曰：“使齐不信赵者，苏子也；今齐王召蜀子使不伐宋，苏子也；与齐王谋道取秦以谋赵者，苏子也；令齐守赵之质子以甲者，又苏子也。”请告子以请，齐果以守赵之质子以甲，吾必守子以甲。’其言恶矣。虽然，王勿患也。臣故知入齐之有赵累也，出为之以成所欲，臣死而齐大恶于赵，臣犹生也。令齐、赵绝，可大纷已。持臣非张孟谈也，使臣也如张孟谈也，齐、赵必有为智伯者矣。”\u003cbr/\u003e\u003cbr/\u003e     奉阳君千朱讙与赵足\u003cbr/\u003e\u003cbr/\u003e     “奉阳君告朱讙与赵足曰：‘齐王使共王曰令说曰：“必不反韩珉”，今召之矣。“必不任苏子以事”，今封而相之。“令不合燕”，今以燕为上交。吾所恃者顺也，今其言变有甚于其父。顺始与苏子为雠，见之知无厉，今贤之两之，已矣，吾无齐矣！’\u003cbr/\u003e\u003cbr/\u003e     “奉阳君之怒甚矣。如齐王王之不信赵，而小人奉阳君也，因是而倍之。不以今时大纷之，解而复合，则后不可奈何也。故齐、赵之合苟可循也，死不足以为臣患，逃不足以为臣耻，为诸侯不足以为臣荣，被发自漆为厉不足以为臣辱。然而臣有患也，臣死而齐、赵不循，恶交分于臣也，而后相效，是臣之患也。若臣死而必相攻也，臣必勉之而求死焉。尧、舜之贤而死，禹、汤之知而死，孟贲之勇而死，乌获之力而死，生之物固有不死者乎？在必然之物，以成所欲，王何疑焉？\u003cbr/\u003e\u003cbr/\u003e     “臣以为不若逃而去之。臣以韩、魏循自齐，而为之取秦，深结赵以劲之，如是则近于相攻，臣虽为之累燕？奉阳君告朱讙曰：‘苏子怒于燕王之不以吾故弗予相又不予卿也，殆无燕矣。’其疑至于此，故臣虽为之不累燕，又不欲王。伊尹再逃汤而之桀，再逃桀而之汤，果与鸣条之战，而以汤为天子。伍子胥逃楚而之吴，果与伯举之战，而报其父之雠。今臣逃而纷齐、赵，始可著于《春秋》。且举大事者孰不逃？桓公之难，管仲逃于鲁；阳虎之难，孔子逃于卫；张仪逃于楚；白珪逃于秦；望诸相中山也使赵，赵劫之求埊，望诸攻关而出逃；外孙之难，薛公释戴逃出于关，三晋称以为士。故举大事，逃不足以为辱矣。”\u003cbr/\u003e\u003cbr/\u003e     卒绝齐于赵，赵合于燕以攻齐，败之。\u003cbr/\u003e\u003cbr/\u003e     苏代为燕说齐\u003cbr/\u003e\u003cbr/\u003e     苏代为燕说齐，未见齐王，先说淳于髡曰：“人有卖骏马者，比三旦立市，人莫之知。往见伯乐曰：‘臣有骏马欲卖之，比三旦立于市，人莫与言，愿子还而视之，去而顾之，臣请献一朝之贾。’伯乐乃还而视之，去而顾之，一旦而马价十倍。今臣欲以骏马见于王，莫为臣先后者，足下有意为臣伯乐乎？臣请献白璧一双，黄金千镒，以为马食。”淳于髡曰：“谨闻命矣。”入言之王而见之，齐王大说苏子。\u003cbr/\u003e\u003cbr/\u003e     苏代自齐使人谓燕昭王\u003cbr/\u003e\u003cbr/\u003e     苏代自齐使人谓燕昭王曰：“臣闻离齐、赵，齐、赵已孤矣。王何不出兵以攻齐？臣请王弱之。”燕乃伐齐攻晋。\u003cbr/\u003e\u003cbr/\u003e     令人谓闵王曰：“燕之攻齐也，欲以复振古埊也。燕兵在晋而不进，则是兵弱而计疑也。王何不令苏子将而应燕乎？夫以苏子之贤，将而应弱燕，燕破必矣。燕破则赵不敢不听，是王破燕而服赵也。”闵王曰：“善。”乃谓苏子曰：“燕兵在晋，今寡人发兵应之，愿子为寡人为之将。”对曰：“臣之于兵何足以当之，王其改举。王使臣也，是败王之兵而以臣遗燕也。战不胜，不可振也。”王曰：“行，寡人知子矣。”\u003cbr/\u003e\u003cbr/\u003e     苏子遂将而与燕人战于晋下，齐军败。燕得甲首二万人。苏子收其余兵以守阳城，而报于闵王曰：“王过举，令臣应燕。今军败亡二万人，臣有斧质之罪，请自归于吏以戮。”闵王曰：“此寡人之过也，子无以为罪。”\u003cbr/\u003e\u003cbr/\u003e     明日又使燕攻阳城及狸。又使人谓闵王曰：“日者齐不胜于晋下，此非兵之过，齐不幸而燕有天幸也。今燕又攻阳城及狸，是以天幸自为功也。王复使苏子应之，苏子先败王之兵，其后必务以胜报王矣。”王曰：“善。”乃身使苏子，苏子固辞，王不听。遂将以与燕战于阳城。燕人大胜，得首三万。齐君臣不亲，百姓离心。燕因使乐毅大起兵伐齐，破之。\u003cbr/\u003e\u003cbr/\u003e     苏代自齐献书于燕王\u003cbr/\u003e\u003cbr/\u003e     苏代自齐献书于燕王曰：“臣之行也，固知将有口事，故献御书而行，曰：‘臣贵于齐，燕大夫将不信臣；臣贱，将轻臣；臣用，将多望于臣；齐有不善，将归罪于臣；天下不攻齐，将曰善为齐谋；天下攻齐，将与齐兼鄮臣。臣之所重处重卯也。’王谓臣曰：“吾必不听众口与谗言，吾信汝也，犹刬爻刂者也。上，可以得用于齐，次，可以得信于；下，苟无死，女无不为也。以女自信可也，与之言曰去燕之齐可也，期于成事而已。’臣受令以任齐及五年，齐数出兵，未尝谋燕。齐、赵之交，一合一离，燕王不与齐谋赵，则与赵谋齐。齐之信燕也，至于虚北地行其兵。今王信田伐与参去疾之言，且攻齐，使齐犬马而不言燕。今王又使庆令臣曰：‘吾欲用所善。’王苟欲用之，则臣请为王事之。王欲醳臣剸任所善，则臣请归醳事。臣苟得见则盈愿。”\u003cbr/\u003e\u003cbr/\u003e     陈翠合齐燕\u003cbr/\u003e\u003cbr/\u003e     陈翠合齐、燕，将令燕王之弟为质于齐，燕王许诺。太后闻之大怒曰：“陈公不能为人之国，亦则已矣，焉有离人子母者？老妇欲得志焉。”","cnt":0,"sort":6629052,"author":"刘向整理","prev":"6629051.html","next":"6629053.html","book_title":"战国策","updateTimeFmt":"2024-03-28 17:25:35","category":"都市小说"}