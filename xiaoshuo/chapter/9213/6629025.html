{"id":0,"code":"6629025.html","title":"第15章 齐六","latest_chapter_name":"正文 第47章 中山(2)","xiao_shuo_code":"9213","content":"\u003cbr/\u003e\u003cbr/\u003e    齐负郭之民有孤狐唅者\u003cbr/\u003e\u003cbr/\u003e     齐负郭之民有孤狐唅者，正议，闵王斮之檀衢，百姓不附；齐孙室子陈举直言，杀之东闾，宗族离心；司马穰苴为政者也，杀之，大臣不亲。以故燕举兵，使昌国君将而击之。齐使向子将而应之。齐军破，向子以舆一乘亡。达子收馀卒，复振，与燕战，求所以偿者，闵王不肯与，军破走。\u003cbr/\u003e\u003cbr/\u003e     王奔莒，淖齿数之曰：“夫千乘、博昌之间方数百里，雨血沾衣，王知之乎？”王曰：“不知。”“嬴、博之间地坼至泉，王知之乎？”王曰：“不知。”“人有当阙而哭者，求之则不得，去之则闻其声，王知之乎？”王曰：“不知。”淖齿曰：“天雨血沾衣者，天以告也；地坼至泉者，地以告也；人有当阙而哭者，人以告也。天地人皆以告矣而王不知戒焉，何得无诛乎？”于是杀闵王于鼓里。\u003cbr/\u003e\u003cbr/\u003e     太子乃解衣免服，逃太史之家，为溉园。君王后太史氏女知其贵人，善事之。田单以即墨之城破亡馀卒，破燕兵，绐骑劫，遂以复齐，遽迎太子于莒，立之以为王。襄王即位，君王后以为后，生齐王建。\u003cbr/\u003e\u003cbr/\u003e     王孙贾年十五事闵王\u003cbr/\u003e\u003cbr/\u003e     王孙贾年十五，事闵王。王出走，失王之处。其母曰：“女朝出而晚来，则吾倚门而望；女暮出而不还，则吾倚闾而望。女今事王，王出走，女不知其处，女尚何归？”\u003cbr/\u003e\u003cbr/\u003e     王孙贾乃入市中曰：“淖齿乱七国，杀闵王，欲与我诛者袒右！”市人从者四百人，与之诛淖齿，刺而杀之。\u003cbr/\u003e\u003cbr/\u003e     燕攻齐取七十余城\u003cbr/\u003e\u003cbr/\u003e     燕攻齐，取七十馀城，唯莒、即墨不下。齐田单以即墨破燕，杀骑劫。\u003cbr/\u003e\u003cbr/\u003e     初，燕将攻下聊城，入或谗之。燕将惧诛，遂保守聊城，不敢归。田单攻之岁馀，士卒多死，而聊城不下。\u003cbr/\u003e\u003cbr/\u003e     鲁连乃书，约之矢，以射城中，遗燕将曰：“吾闻之，智者不倍时而弃利，勇士不怯死而灭名，忠臣不先身而后君。今公行一朝之忿，不顾燕王之无臣，非忠也；杀身亡聊城，而威不信于齐，非勇也；功废名灭，后世无称，非知也。故知者不再计，勇士不怯死。今死、生、荣、辱，尊、卑、贵、贱，此其一时也。愿公之详计而无与俗同也。\u003cbr/\u003e\u003cbr/\u003e     “且楚攻南阳，魏攻平陆，齐无南面之心；以为亡南阳之害，不若得济北之利，故定计而坚守之。今秦人下兵，魏不敢东面，横秦之势合，则楚国之形危。且弃南阳，断右壤，存济北，计必为之。今楚、魏交退，燕救不至，齐无天下之规，与聊城共据，期年之弊，即臣见公之不能得也。齐必决之于聊城，公无再计。彼燕国大乱，君臣过计，上下迷惑。栗腹以百万之众，五折于外，万乘之国，被围于赵，壤削主困，为天下戮，公闻之乎？今燕王方寒心独立，大臣不足恃，国弊祸多，民心无所归。今公又以弊聊之民，距全齐之兵，期年不解，是墨翟之守也；食人炊骨，士无反北之心，是孙膑、吴起之兵也。能以见于天下矣！\u003cbr/\u003e\u003cbr/\u003e     “故为公计者，不如罢兵休士，全车甲，归报燕王，燕王必喜，士民见公如见父母，交游攘臂而议于世，功业可明矣。上辅孤主，以制群臣；下养百姓，以资说士。矫国革俗，于天下功名可立也。意者，亦捐燕弃世，东游于齐乎？请裂地定封，富比陶、卫，世世称孤寡，与齐久存，此亦一计也。二者显名厚实也，愿公熟计而审处一也。\u003cbr/\u003e\u003cbr/\u003e     “且吾闻，效小节者不能行大威，恶小耻者不能立荣名。昔管仲射桓公中钩，篡也，遗公子纠而不能死，怯也；束缚桎梏，辱身也。此三行者，乡里不通也，世主不臣也。使管仲终穷抑幽囚而不出，惭耻而不见，穷年没寿，不免为辱人贱行矣。然而管子并三行之过，据齐国之政，一匡天下，九合诸侯，为伍伯首，名高天下，光照邻国。曹沫为鲁君将，三战三北，而丧地千里。使曹子之足不离陈，计不顾后，出必死而不生，则不免为败军禽将。曹子以败军禽将，非勇也；功废名灭，后世无称，非知也。故去三北之耻，退而与鲁君计也，曹子以为遭。齐桓公有天下，朝诸侯，曹子以一剑之任，劫桓公于坛位之上，颜色不变，而辞气不悖。三战之所丧，一朝而反之，天下震动，惊骇，威信吴、楚，传名后世。若此二公者，非不能行小节死小耻也，以为杀身绝世，功名不立，非知也。故去忿恚之心，而成终身之名，除感忿之耻，而立累世之功。故业与三王争流，名与天壤相敝也。公其图之！”\u003cbr/\u003e\u003cbr/\u003e     燕将曰：“敬闻命矣！”因罢兵到读而去。故解齐国之围，救百姓之死，仲连之说也。\u003cbr/\u003e\u003cbr/\u003e     燕攻齐齐破\u003cbr/\u003e\u003cbr/\u003e     燕攻齐，齐破。闵王奔莒，淖齿杀闵王。田单守即墨之城，破燕兵，复齐墟。襄王为太子徵。齐以破燕，田单之立疑，齐国之众皆以田单为自立也。襄王立，田单相之。\u003cbr/\u003e\u003cbr/\u003e     过菑水，有老人涉菑而寒，出不能行，坐于沙中。田单见其寒，欲使后车分衣，无可以分者，单解裘而衣之。襄王恶之，曰：“田单之施，将欲以取我国乎？不早图，恐后之。”左右顾无人，岩下有贯珠者，襄王呼而问之曰：“女闻吾言乎？”对曰：“闻之。”王曰：“女以为何若？”对曰：“王不如因以为己善。王嘉单之善，下令曰：‘寡人忧民之饥也，单收而食之；寡人忧民之寒也，单解裘而衣之；寡人忧劳百姓，而单亦忧之，称寡人之意。’单有是善，而王嘉之。善单之善，亦王之善已。”王曰：“善。”乃赐单牛酒，嘉其行。\u003cbr/\u003e\u003cbr/\u003e     后数日，贯珠者复见王曰：“王至朝日，宜召田单而揖之于庭，口劳之。”乃布令求百姓之饥寒者收谷之。乃使人听于闾里。闻丈夫之相与语，举曰：“田单之爱人，嗟乃王之教泽也！”\u003cbr/\u003e\u003cbr/\u003e     貂勃常恶田单\u003cbr/\u003e\u003cbr/\u003e     貂勃常恶田单曰：“安平君小人也。”安平君闻之，故为酒而召貂勃曰：“单何以得罪于先生，故常见誉于朝？”貂勃曰：“跖之狗吠尧，非贵跖而贱尧也，狗固吠非其主也。且今使公孙子贤而徐子不肖。然而使公孙子与徐子斗，徐子之狗犹时攫公孙子之腓而噬之也。若乃得去不肖者而为贤者狗，岂特攫其腓而噬之耳哉？”安平君曰：“敬闻命。”明日，任之于王。\u003cbr/\u003e\u003cbr/\u003e     王有所幸臣九人之属，欲伤安平君，相与语于王曰：“燕之伐齐之时，楚王使将军将万人而佐齐。今国已定而社稷已安矣，何不使使者谢于楚王？”王曰：“左右孰可？”九人之属曰：“貂勃可。”貂勃使楚，楚王受而觞之，数日不反。九人之属相与语于王曰：“夫一人身而牵留万乘者，岂不以据势也哉？且安平君之与王也，君臣无礼而上下无别。且其志欲为不善。内牧百姓，循抚其心，振穷补不足，布德于民，外怀戎、翟，天下之贤士，阴结诸侯之雄俊豪英，其志欲有为也，愿王之察之。”异日，而王曰：“召相单来。”田单免冠徒跣肉袒而进，退而请死罪。五日，而王曰：“子无罪于寡人，子为子之臣礼，吾为吾之王礼而已矣。”\u003cbr/\u003e\u003cbr/\u003e     貂勃从楚来，王赐诸前，酒酣，王曰：“召相田单而来。”貂勃避席稽首曰：“王恶得此亡国之言乎？王上者孰与周文王？”王曰：“吾不若也。”貂勃曰：“然，臣固知王不若也。下者孰与齐桓公？”王曰：“吾不若也。”貂勃曰：“然，臣固知王不若也。然则周文王得吕尚以为太公，齐桓公得管夷吾以为仲父，今王得安平君而独曰‘单’。且自天地之辟，民人之治，为人臣之功者，谁有厚于安平君者哉？而王曰‘单’。恶得此亡国之言乎？且王不能守先王之社稷，燕人兴师而袭齐墟，王走而之城阳之山中。安平君以惴惴之即墨——三里之城，五里之郭——敝卒七千，禽其司马，而反千里之齐，安平君之功也。当是时也，阖城阳而王城阳，天下莫之能止。然而计之于道，归之于义，以为不可，故为栈道木阁，而迎王与后于城阳山中，王乃得反，子临百姓。今国已定，民已安矣，王乃曰‘单’，且婴儿之计不为此。王不亟杀此九子者以谢安平君，不然，国危矣。”\u003cbr/\u003e\u003cbr/\u003e     王乃杀九子而逐其家，益封安平君以夜邑万户。\u003cbr/\u003e\u003cbr/\u003e     田单将攻狄\u003cbr/\u003e\u003cbr/\u003e     田单将攻狄，往见鲁仲子，仲子曰：“将军攻狄，不能下也。”田单曰：“臣以五里之城，七里之郭，破亡馀卒，破万乘之燕，复齐墟，攻狄而不下何也？”上车弗谢而去。遂攻狄，三月而不克之也。\u003cbr/\u003e\u003cbr/\u003e     齐婴儿谣曰：“大冠若箕，脩剑拄颐，攻狄不能下，垒枯丘。”田单乃惧。问鲁仲子曰：“先生谓单不能下狄，请闻其说。”鲁仲子曰：“将军之在即墨，坐而织蕢，立则丈插，为士卒倡曰：‘可往矣，宗庙亡矣，云曰尚矣，归于何党矣！’当此之时，将军有死之心，而士卒无生之气，闻若言，莫不挥泣奋臂而欲战，此所以破燕也。当今将军，东有夜邑之奉，西有菑上之虞，黄金横带，而驰乎淄、渑之间，有生之乐，无死之心，所以不胜者也。”田单曰：“单有心，先生志之矣。”\u003cbr/\u003e\u003cbr/\u003e     明日，乃厉气循城，立于矢、石之所乃，援枹鼓之，狄人乃下。\u003cbr/\u003e\u003cbr/\u003e     濮上之事\u003cbr/\u003e\u003cbr/\u003e     濮上之事，赘子死，章子走。盼子谓齐王曰：“不如易馀粮于宋，宋王必说。梁氏不敢过宋伐齐。齐固弱，是以馀粮收宋也；齐国复强，虽复责之宋，可；不偿，因以为辞而攻之，亦可。”\u003cbr/\u003e\u003cbr/\u003e     齐闵王之遇杀\u003cbr/\u003e\u003cbr/\u003e     齐闵王之遇杀，其子法章变姓名，为莒太史家庸夫。太史敫女，奇法章之状貌，以为非常人，怜而常窃衣食之，与私焉。莒中及齐亡臣相聚求闵王子，欲立之。法章乃自言于莒，共立法章为襄王。襄王立，以太史氏女为王后，生子建。太史敫曰：“女无谋而嫁者，非吾种也，污吾世矣。”终身不睹。君王后贤，不以不睹之故失人子之礼也。\u003cbr/\u003e\u003cbr/\u003e     襄王卒，子建立为齐王。君王后事秦谨，与诸侯信，以故建立四十有馀年不受兵。\u003cbr/\u003e\u003cbr/\u003e     秦始皇尝使使者遗君王后玉连环曰：“齐多知，而解此环不？”君王后以示群臣，群臣不知解。君王后引椎椎破之，谢秦使曰：“谨以解矣。”\u003cbr/\u003e\u003cbr/\u003e     及君王后病且卒，诫建曰：“群臣之可用者某。”建曰：“请书之。”君王后曰：“善。”取笔牍受言。君王后曰：“老妇已亡矣。”\u003cbr/\u003e\u003cbr/\u003e     君王后死后，后胜相齐，多受秦间金、玉，使宾客入秦，皆为变辞，劝王朝秦，不修攻战之备。\u003cbr/\u003e\u003cbr/\u003e     齐王建入朝于秦\u003cbr/\u003e\u003cbr/\u003e     齐王建入朝于秦，雍门司马前曰：“所为立王者为社稷耶？为王立王耶？”王曰：“为社稷。”司马曰：“为社稷立王，王何以去社稷而入秦？”齐王还车而反。\u003cbr/\u003e\u003cbr/\u003e     即墨大夫与雍门司马谏而听之，则以为可可为谋，即入见齐王曰：“齐地方数千里，带甲数百万。夫三晋大夫皆不便秦，而在阿、鄄之间者百数，王收而与之百万之众，使收三晋之故地，即临晋之关可以入矣；鄢郢大夫不欲为秦，而在城南下者百数，王收而与之百万之师，使收楚故地，即武关可以入矣。如此，则齐威可立，秦国可亡。夫舍南面之称制，乃西面而事秦，为大王不取也。”齐王不听。\u003cbr/\u003e\u003cbr/\u003e     秦使陈驰诱齐王内之，约与五百里之地。齐王不听即墨大夫而听陈驰，遂入秦，处之共松柏之间，饿而死。先是齐为之歌曰：“松邪！柏邪！住建共者客耶？”\u003cbr/\u003e\u003cbr/\u003e     齐以淖君之乱\u003cbr/\u003e\u003cbr/\u003e     齐以淖君之乱秦。其后秦欲取齐，故使苏涓之楚，令任固之齐。\u003cbr/\u003e\u003cbr/\u003e     齐明谓楚王曰：“秦王欲楚不若其欲齐之甚也。其使涓来，以示齐之有楚，以资固于齐。齐见楚，必受固。是王之听涓也，适为固驱以合齐、秦也。齐、秦合，非楚之利也。且夫涓来之辞，必非固之所以之齐之辞也。王不如令人以涓来之辞谩固于齐，齐、秦必不合。齐、秦不合，则王重矣。王欲收齐以攻秦，汉中可得也。王即欲以秦攻齐，淮、泗之间亦可得也。”","cnt":0,"sort":6629025,"author":"刘向整理","prev":"6629024.html","next":"6629026.html","book_title":"战国策","updateTimeFmt":"2024-03-28 17:25:35","category":"都市小说"}