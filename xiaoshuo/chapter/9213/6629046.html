{"id":0,"code":"6629046.html","title":"第36章 韩一(1)","latest_chapter_name":"正文 第47章 中山(2)","xiao_shuo_code":"9213","content":"\u003cbr/\u003e\u003cbr/\u003e    三晋已破智氏\u003cbr/\u003e\u003cbr/\u003e     三晋已破智氏，将分其地。段规谓韩王曰：“分地必取成皋。”韩王曰：“成皋，石溜之地也，寡人无所用之。”段贵曰：“不然，臣闻一里之厚而动千里之权者，地利也。万人之众而破三军者，不意也。王用臣言，则韩必取郑矣。”王曰：“善。”果取成皋。至韩之取郑也，果从成皋始。\u003cbr/\u003e\u003cbr/\u003e     大成午从赵来谓申不害于韩\u003cbr/\u003e\u003cbr/\u003e     大成午从赵来谓申不害于韩曰：“子以韩重我于赵，请以赵重子于韩，是子有两韩，而我有两赵也。”\u003cbr/\u003e\u003cbr/\u003e     魏之围邯郸\u003cbr/\u003e\u003cbr/\u003e     魏之围邯郸也，申不害始合于韩王，然未知王之所欲也，恐言而未必中于王也。王闻申子曰：“吾谁与而可？”对曰：“此安危之要，国家之大事也。臣请深惟而苦思之。”乃微谓赵卓、韩晁曰：“子皆国之辩士也，夫为人臣者，言可必用，尽忠而已矣。”二人各进议于王以事。申子微视王之所悦以言语于王，王大说之。\u003cbr/\u003e\u003cbr/\u003e     申子请仕其从兄官\u003cbr/\u003e\u003cbr/\u003e     申子请仕其从兄官，昭侯不许也。申子有怨色。昭侯曰：“非所谓学于子者也。听子之谒而废子之道乎？又亡其行子之术而废左之谒乎？子尝教寡人循功劳、视次弟，今有所求，此我将奚听乎？”申子乃辟舍请罪，曰：“君真其人也！”\u003cbr/\u003e\u003cbr/\u003e     苏秦为楚合从说韩王\u003cbr/\u003e\u003cbr/\u003e     苏秦为楚合从说韩王曰：“韩北有巩、洛、成皋之固，西有宜阳之常阪之塞，东有宛、穰、洧水，南有陉山，地方千里，带甲数十万。天下之强弓劲弩皆自韩出。奚子、少府时力、距来，皆射六百步之外。韩卒超足而射，百发不暇止，远者达胸，近者掩心。韩卒之剑戟皆出于冥山、棠溪、墨阳、合伯膊。邓师、宛冯、龙渊、大阿，皆陆断马牛，水击鹄雁，当敌即斩。坚甲盾、鍪、铁幕、革抉、芮，无不毕具。以韩卒之勇，被坚甲，跖劲弩，带利剑，一人当百，不足言也。夫以韩之劲与大王之贤，乃欲西面事秦，称东藩，筑帝宫，受冠带，祠春秋，交臂而服焉。夫羞社稷而为天下笑，无过此者矣。是故愿大王之熟计之也。大王事秦，秦必求宜阳、成皋。今兹效之，明年又益求割地。与之即无地以给之，不与，则弃前功而后更受其祸。且夫大王之地有尽，而秦之求无已。夫以有尽之地而逆无已之求，此所谓市怨而买祸者也，不战而地已削矣。臣闻鄙语曰：‘宁为鸡口，无为牛后。’今大王西面交臂而臣事秦，何以异于牛后乎？夫大王之贤，挟强韩之兵，而有牛后之名，臣窃为大王羞之。”韩王忿然作色，攘臂按剑，仰天太息曰：“寡人虽死，必不能事秦。今主君以楚王之教诏之，敬奉社稷以从。”\u003cbr/\u003e\u003cbr/\u003e     张仪为秦连横说韩王\u003cbr/\u003e\u003cbr/\u003e     张仪为秦连横说韩王曰：“韩地险恶，山居，五谷所生，非麦而豆；民之所食，大抵豆饭藿羹；一岁不收，民不餍糟糠；地方不满九百里，无二岁之所食。料大王之卒，悉之不过三十万，而厮徒负养在其中矣，为除守徼亭障塞，见卒不过二十万而已矣。秦带甲百余万，车千乘，骑万匹，虎挚之士踭跔科头贯颐奋戟者，至不可胜计也。秦马之良，戎兵之众，探前趹后，蹄间三寻者，不可称数也。山东之卒，被甲冒胄以会战，秦人捐甲徒裎以趋敌，左挈人头，右挟生虏。夫秦卒之与山东之卒也，犹孟贲之与怯夫也，以重力相压，犹乌获之与婴儿也。夫战孟贲、乌获之士，以攻不服之弱国，无以异于堕千钧之重集于鸟卵之上，必无幸矣。诸侯不料兵之弱，食之寡，而听从人之甘言好辞，比周以相饰也，皆言曰：‘听吾计则可以强霸天下。’夫不顾社稷之长利而听须臾之说，诖误人主者，无过于此者矣。大王不事秦，秦下甲据宜阳，断绝韩之上地，东取成皋、宜阳，则鸿台之宫、桑林之菀非王之有已。夫塞成皋，绝上地，则王之国分矣。先事秦则安矣，不事秦则危矣。夫造祸而求福，计浅而怨深，逆秦而顺楚，虽欲无亡，不可得也。故为大王计，莫如事秦。秦之所欲，莫如弱楚，而能弱楚者莫如韩。非以韩能强于楚也，其地势然也。今王西面而事秦以攻楚，为敝邑秦王必喜。夫攻楚而私其地，转祸而说秦，计无便于此者也。是故秦王使使臣献书大王御史，须以决事。”韩曰：“客幸而教之，请比郡县，筑帝宫，祠春秋，称东藩，效宜阳。”\u003cbr/\u003e\u003cbr/\u003e     宣王谓摎留\u003cbr/\u003e\u003cbr/\u003e     宣王谓摎留曰：“吾欲两用公仲、公叔，其可乎？”对曰：“不可。晋用六卿而国分，简公用田成、监止而简公弑，魏两用犀首、张仪而西河之外亡。今王两用之，其多力者内树其党，其寡力者籍外权。群臣或内树其党以擅其主，或外为交以裂其地，则王之国必危矣。”\u003cbr/\u003e\u003cbr/\u003e     张仪谓齐王\u003cbr/\u003e\u003cbr/\u003e     张仪：“谓齐王曰：‘王不如资韩朋与之逐张仪于魏。魏因相犀首，因以齐、魏废韩朋，而相公叔以伐秦。’公仲闻之，必不入于齐。据公于魏，是公无患。”\u003cbr/\u003e\u003cbr/\u003e     楚昭献相韩\u003cbr/\u003e\u003cbr/\u003e     楚昭献相韩。秦且攻韩，韩废昭献。昭献令人谓公叔曰：“不如贵昭献以固楚，秦必曰楚、韩合矣。”\u003cbr/\u003e\u003cbr/\u003e     秦攻陉\u003cbr/\u003e\u003cbr/\u003e     秦攻陉，韩使人驰南阳之地。秦已驰，又攻陉，韩因割南阳之地。秦受地，又攻陉。陈轸谓秦王曰：“国形不便故驰，交不亲故割。今割矣而交不亲，驰矣而兵不止，臣恐山东之无以驰割事王者矣。且王求百金于三川而不可得，求千金于韩一旦而具。今王攻韩，是绝上交而固私府也。窃为王弗取也。”\u003cbr/\u003e\u003cbr/\u003e     五国约而攻秦\u003cbr/\u003e\u003cbr/\u003e     五国约而攻秦，楚王为从长，不能伤秦，兵罢而留于成皋。魏顺谓市丘君曰：“五国罢，必攻市丘以偿兵费。君资臣，臣请为君止天下之攻市丘。”市丘君曰：“善。”因遣之。魏顺南见楚王曰：“王约五国而西伐秦，不能伤秦，天下且以是轻王而秦，故王胡不恔呼？”楚王曰：“奈何？”魏顺曰：“天下罢，必攻市丘以偿兵费。王令勿攻市丘。五国重王，且听王之言而不攻市丘；不重王，且反王之言而攻市丘。然则王之轻重必明矣。”故楚王恔而市丘存。\u003cbr/\u003e\u003cbr/\u003e     郑强载八百金入秦\u003cbr/\u003e\u003cbr/\u003e     郑强载八百金入秦，请以伐韩。泠向谓郑强曰：“公以八百金请伐人之与国，秦必不听公。公不如令秦王疑公叔。”郑强曰：“何如？”曰：“公叔之攻楚也，以几瑟之存焉，故言先楚也。今已令楚王奉几瑟以车百乘居阳翟，令昭献转而与之处，旬有余彼已觉。而几瑟，公叔之雠也；而昭献，公叔之人也。秦王闻之，必疑公叔为楚也。”\u003cbr/\u003e\u003cbr/\u003e     郑强之走张仪于秦\u003cbr/\u003e\u003cbr/\u003e     郑强之走张仪于秦，曰仪之使者必之楚矣。故谓大宰曰：“公留仪之使者，强请西图仪于秦。”故因而请秦王曰：“张仪使人致上庸之地，故使使臣再拜谒秦王。”秦王怒，张仪走。\u003cbr/\u003e\u003cbr/\u003e     宜阳之役\u003cbr/\u003e\u003cbr/\u003e     宜阳之役，杨达谓公孙显曰：“请为公以五万攻西周，得之，是以九鼎印甘茂也。不然，秦攻西周，天下恶之，其救韩必疾，则茂事败矣。”\u003cbr/\u003e\u003cbr/\u003e     秦围宜阳","cnt":0,"sort":6629046,"author":"刘向整理","prev":"6629045.html","next":"6629047.html","book_title":"战国策","updateTimeFmt":"2024-03-28 17:25:35","category":"都市小说"}