{"id":0,"code":"6629030.html","title":"第20章 楚四","latest_chapter_name":"正文 第47章 中山(2)","xiao_shuo_code":"9213","content":"\u003cbr/\u003e\u003cbr/\u003e    或谓楚王\u003cbr/\u003e\u003cbr/\u003e     或谓楚王曰：“臣闻从者欲合天下以朝大王，臣愿大王听之也。夫因诎为信，旧患有成，勇者义之；摄祸为福，裁少为多，知者官之。夫报报之反，墨墨之化，唯大君能之。祸与福相贯，生与亡为邻，不偏于死，不偏于生，不足以载大名。无所寇艾，不足以横世。夫秦捐德绝命之日久矣，而天下不知。今夫横人嚂口利机，上干主心，下牟百姓，公举而私取利，是以国权轻于鸿毛，而积祸重于丘山。”\u003cbr/\u003e\u003cbr/\u003e     魏王遗楚王美人\u003cbr/\u003e\u003cbr/\u003e     魏王遗楚王美人，楚王说之。夫人郑袖知王之说新人也，甚爱新人：衣服玩好，择其所喜而为之；宫室卧具，择其所善而为之。爱之甚于王。王曰：“妇人所以事夫者，色也；而妒者，其情也。今郑袖知寡人之说新人也，其爱之甚于寡人，此孝子之所以事亲，忠臣之所以事君也！”\u003cbr/\u003e\u003cbr/\u003e     郑袖知王以己为不妒也，因谓新人曰：“王爱子美矣。虽然，恶子之鼻。子为见王，则必搑子鼻。”新人见王，因搑其鼻。王谓郑袖曰：“夫新人见寡人，则搑其鼻，何也？”郑袖曰：“妾知也。”王曰：“虽恶必言之。”郑袖曰：“其似恶闻君王之臭也。”王曰：“悍哉！”令劓之，无使逆命。\u003cbr/\u003e\u003cbr/\u003e     楚王后死\u003cbr/\u003e\u003cbr/\u003e     楚王后死，未立后也。谓昭鱼曰：“公何以不请立后也？”昭鱼曰：“王不听，是知困而交绝于后也。”“然则不买五双珥，令其一善而献之王，明日视善珥所在，因请立之。”\u003cbr/\u003e\u003cbr/\u003e     庄辛谓楚襄王\u003cbr/\u003e\u003cbr/\u003e     庄辛谓楚襄王曰：“君王左州侯，右夏侯，辇从鄢陵君与寿陵君，专淫逸侈靡，不顾国政，郢都必危矣！”襄王曰：“先生老悖乎？将以为楚国妖祥乎？”庄辛曰：“臣诚见其必然者也，非敢以为国妖祥也；君王卒幸四子者不衰，楚国必亡矣。臣请辟于赵，淹留以观之。”\u003cbr/\u003e\u003cbr/\u003e     庄辛去之赵，留五月，秦果举鄢郢、巫、上蔡、陈之地，襄王流搑于城阳。于是使人发驺，征庄辛于赵。庄辛曰：“诺。”\u003cbr/\u003e\u003cbr/\u003e     庄辛至，襄王曰：“寡人不能用先生之言，今事至于此，为之奈何？”庄辛对曰：“臣闻鄙语曰：‘见菟而顾犬，未为晚也；亡羊而补牢，未为迟也。’臣闻昔汤、武以百里昌，桀、纣以天下亡。今楚国虽小，绝长续短，犹以数千里，岂特百里哉？\u003cbr/\u003e\u003cbr/\u003e     “王独不见夫蜻蛉乎？六足四翼，飞翔乎天地之间，俯啄蚊虻而食之，仰承甘露而饮之，自以为无患，与人无争也。不知夫五尺童子，方将调钅公胶丝，加己乎四仞之上，而下为蝼蚁食也。\u003cbr/\u003e\u003cbr/\u003e     蜻蛉其小者也，黄雀因是以。俯噣白粒，仰栖茂树，鼓翅奋翼，自以为无患，与人无争也。不知夫公子王孙左挟弹，右摄丸，将加己乎十仞之上，以其类为招。昼游乎茂树，夕调乎酸咸。倏忽之间，坠于公子之手。\u003cbr/\u003e\u003cbr/\u003e     “夫雀其小者也，黄鹄因是以。游于江海，淹乎大沼，俯噣鲤，仰啮{艹陵}衡，奋其六翮，而凌清风，飘摇乎高翔，自以为无患，与人无争也。不知夫射者，方将修其{苻廾}卢，治其缯缴，将加己乎百仞之上，彼祄磻，引微缴，折清风而抎矣。故昼游乎江河，夕调乎鼎鼐。\u003cbr/\u003e\u003cbr/\u003e     “夫黄鹄其小者也，蔡圣侯之事因是以。南游乎高陂，北陵乎巫山，饮茹溪流，食湘波之鱼，左抱幼妾，右拥嬖女，与之驰骋乎高蔡之中，而不以国家为事。不知夫子发方受命乎宣王，系己以朱丝而见之也。\u003cbr/\u003e\u003cbr/\u003e     “蔡圣侯之事其小者也，君王之事因是以。左州侯，右夏侯，辈从鄢陵君与寿陵君，饭封禄之粟，而戴方府之金，与之驰骋乎云梦之中，而不以天下国家为事。不知夫穰侯方受命乎秦王，填黾塞之内，而投己乎黾之外。”\u003cbr/\u003e\u003cbr/\u003e     襄王闻之，颜色变作，身体战栗。使用乃以执珪而授之，为阳陵君，与淮北之地也。\u003cbr/\u003e\u003cbr/\u003e     齐明说卓滑以伐秦\u003cbr/\u003e\u003cbr/\u003e     齐明说卓滑以伐秦，滑不听也。齐明谓卓滑曰：“明之来也，为樗里疾卜交也。明说楚大夫以伐秦，皆受明之说也，唯公弗受也，臣有辞以报樗里子矣。”卓滑因重之。\u003cbr/\u003e\u003cbr/\u003e     或谓黄齐\u003cbr/\u003e\u003cbr/\u003e     或谓黄齐曰：“人皆以谓公不善于富挚。公不闻老莱子之教孔子事君乎？示之其齿，之坚也，六十而尽，相靡也。今富挚能，而公重不相善也，是两尽也。谚曰：‘见君之乘，下之；见杖，起之。’今也，王爱富挚，而公不善也，是不臣也。”\u003cbr/\u003e\u003cbr/\u003e     长沙之难\u003cbr/\u003e\u003cbr/\u003e     长沙之难，楚太子横为质于齐。楚王死，薛公归太子横。因与韩、魏之兵，随而攻东国。太子惧。昭盖曰：“不若令屈署以新东国为和于齐以动秦。秦恐齐之败东国，而令行于天下也，必将救我。”太子曰：“善。”遽令屈署以东国为和于齐。秦王闻之惧，令辛戎告楚曰：“毋与齐东国，吾与子出兵矣。”\u003cbr/\u003e\u003cbr/\u003e     有献不死之药于荆王者\u003cbr/\u003e\u003cbr/\u003e     有献不死之药于荆王者，谒者操以入。中射之士问曰：“可食乎？”曰：“可。”因夺而食之。王怒，使人杀中射之士。中射之士使人说王曰：“臣问谒者，谒者曰‘可食’。臣故食之。是臣无罪，而罪在谒者也。且客献不死之药，臣食之，而王杀臣，是死药也。王杀无罪之臣，而明人之欺王。”王乃不杀。\u003cbr/\u003e\u003cbr/\u003e     客说春申君\u003cbr/\u003e\u003cbr/\u003e     客说春申君曰：“汤以亳，武王以鄗，皆不过百里，以有天下。今孙子，天下贤人也，君籍之以百里势，臣窃以为不便于君。何如？”春申君曰：“善。”于是使人谢孙子。孙子去之赵，赵以为上卿。\u003cbr/\u003e\u003cbr/\u003e     客又说春申君曰：“昔伊尹去夏入殷，殷王而夏亡。管仲去鲁入齐，鲁弱而齐强。夫贤者之所在，其君未尝不尊，国未尝不荣也。今孙子，天下贤人也，君何辞之？”春申君又曰：“善。”于是使人请孙子于赵。\u003cbr/\u003e\u003cbr/\u003e     孙子为书谢曰：“‘疠人怜王’，此不恭之语也。虽然，不可不审察也。此为劫弑死亡之主言也。夫人主年少而矜材，无法术以知奸，则大臣主断国私，以禁诛于己也，故弑贤长而立幼弱，废正適而立不义。《春秋》戒之曰：‘楚王子围聘于郑，未出竟，闻王病，反，问疾，遂以冠缨绞王，杀之，因自立也。齐崔杼之妻美，庄公通之。崔杼帅其君党而攻庄公。请与分国，崔杼不许；欲自刃于庙，崔杼不许。庄公走出，逾于外墙，射中其股，遂杀之，而立其弟景公。’近代所见：李兑用赵，饿主父于沙丘，百日而杀之；淖齿用齐，擢闵王之筋，县于其庙梁，宿夕而死。夫疠虽痈肿胞疾，上比前世，未至绞缨射股；下比近代，未至擢筋而饿死也。夫劫弑死亡之主也，心之忧劳，形之困苦，必甚于疠矣。由此观之，疠虽怜王可也。”因为赋曰：“宝珍隋珠，不知佩兮。礻韦布与丝不知异兮。闾姝子奢，莫知媒兮。嫫母求之又，甚喜之兮。以瞽为明，以聋为聪，以是为非，以吉为凶。呜呼上天，曷惟其同！”\u003cbr/\u003e\u003cbr/\u003e     《诗》曰：“上天甚神，无自瘵也。”\u003cbr/\u003e\u003cbr/\u003e     天下合从\u003cbr/\u003e\u003cbr/\u003e     天下合从，赵使魏加见楚春申君曰：“君有将乎？”曰：“有矣。仆欲将临武君。”魏加曰：“臣少之时好射，臣愿以射譬之，可乎？”春申君曰：“可。”加曰：“异日者，更羸与魏王处京台之下，仰见飞鸟，更羸谓魏王曰：‘臣为王引弓虚发而下鸟。’魏王曰：‘然则射可至此乎？’更羸曰：‘可。’有间，雁从东方来，更羸以虚发而下之。魏王曰：‘然则射可至此乎？’更羸曰：‘此孽也。’王曰：‘先生何以知之？’对曰：‘其飞徐而鸣悲。飞徐者，故疮痛也；鸣悲者，久失群也。故疮未息而惊心未至也，闻弦音引而高飞，故疮陨也。’今临武君尝为秦孽，不可为拒秦之将也。”\u003cbr/\u003e\u003cbr/\u003e     汗明见春申君\u003cbr/\u003e\u003cbr/\u003e     汗明见春申君，候问三月而后得见。谈卒，春申君大说之。汗明欲复谈，春申君曰：“仆已知先生，先生大息矣。”汗明憱焉曰：“明愿有问君，而恐固。不审君之圣孰与尧也？”春申君曰：“先生过矣，臣何足以当尧。”汗明曰：“然则君料臣孰与舜？”春申君曰：“先生即舜也。”汗明曰：“不然，臣请为君终言之。君之贤实不如尧，臣之能不及舜。夫以贤舜事圣尧，三年而后乃相知也。今君一时而知臣，是君圣于尧，而臣贤于舜也。”春申君曰：“善。”召门吏为汗先生著客籍，五日一见。\u003cbr/\u003e\u003cbr/\u003e     汗明曰：“君亦闻骥乎？夫骥之齿至矣，服盐车而上太行。蹄申膝折，尾湛胕溃，漉汁洒地，白汗交流；中阪迁延，负辕不能上。伯乐遭之，下车攀而哭之，解纻衣以幂之。骥于是俯而喷，仰而鸣，声达于天，若出金石声者，何也？彼见伯乐之知己也。今仆之不肖，阨于州部，堀穴穷巷，沈洿鄙俗之日久矣，君独无意湔拔仆也？使得为君高鸣屈于梁乎？”\u003cbr/\u003e\u003cbr/\u003e     楚考烈王无子\u003cbr/\u003e\u003cbr/\u003e     楚考烈王无子，春申君患之，求妇人宜子者进之甚众，卒无子。\u003cbr/\u003e\u003cbr/\u003e     赵人李园持其女弟欲进之楚王，闻其不宜子，恐又无宠。李园求事春申君为舍人。已而谒归，故失期。还谒，春申君问状，对曰：“齐王遣使求臣女弟，与其使者饮，故失期。”春申君曰：“聘入乎？”对曰：“未也。”春申君曰：“可得见乎？”曰：“可。”于是园乃进其女弟，即幸于春申君。知其有身，园乃与其女弟谋。\u003cbr/\u003e\u003cbr/\u003e     园女弟承间说春申君曰：“楚王之贵幸君，虽兄弟不如。今君相楚王二十馀年，而王无子，即百岁后，将更立兄弟。即楚王更立，彼亦各贵其故所亲，君又安得长有宠乎？非徒然也，君用事久，多失礼于王兄弟，兄弟诚立，祸且及身，奈何以保相印、江东之封乎？今妾自知有身矣，而人莫知。妾之幸君未久，诚以君之重而进妾于楚王，王必幸妾。妾赖天而有男，则是君之子为王也，楚国封尽可得，孰与其临不测之罪乎？”春申君大然之。乃出园女弟谨舍，而言之楚王。楚王召入，幸之，遂生子男，立为太子，以李园女弟立为王后。楚王贵李园，李园用事。\u003cbr/\u003e\u003cbr/\u003e     李园既入其女弟为王后，子为太子，恐春申君语泄，而益骄，阴养死士，欲杀春申君以灭口。而国人颇有知之者。\u003cbr/\u003e\u003cbr/\u003e     春申君相楚二十五年，考烈王病。朱英谓春申君曰：“世有无妄之福，又有无妄之祸；今君处无妄之世，以事无妄之主，安不有无妄之人乎？”春申君曰：“何谓无妄之福？”曰：“君相楚二十馀年矣，虽名为相国，实楚王也。五子皆相诸侯。今王疾甚，旦暮且崩，太子衰弱，疾而不起，而君相少主，因而代立当国，如伊尹、周公。王长而反政，不即遂南面称孤，因而有楚国。此所谓无妄之福也。”春申君曰：“何谓无妄之祸？”曰：“李园不治国，王之舅也，不为兵将，而阴养死士之日久矣。楚王崩，李园必先入，据本议，制断君命，秉权而杀君以灭口。此所谓无妄之祸也。”春申君曰：“何谓无妄之人？”曰：“君先仕臣为郎中，君王崩，李园先人，臣请为君童刂其胸杀之。此所谓无妄之人也。”春申君曰：“先生置之，勿复言已。李园，软弱人也，仆又善之，又何至此？”朱英恐，乃亡去。\u003cbr/\u003e\u003cbr/\u003e     后十七日，楚考烈王崩，李园果先入，置死士止于棘门之内。春申君后入，止棘门。园死士夹刺春申君，斩其头，投之棘门外。于是使吏尽灭春申君之家。而李园女弟——初幸春申君有身，而入之王——所生子者遂立为楚幽王也。\u003cbr/\u003e\u003cbr/\u003e     是岁秦始皇立九年矣。嫪毒亦为乱于秦，觉，夷三族，而吕不韦废。\u003cbr/\u003e\u003cbr/\u003e     续：《越绝书》，《隋·经籍志》称为子贡作，今杂记秦、汉事，疑后人所羼，不敢尽信。《史记》、《战国策》、《列女传》，不载女环之名，止见于此。其画策终始，信如此，皆出于女环，尤为异也。至言烈王死后，李园相春申君，方封于吴，又立其子为假君，皆与《史记》、《国策》不合。聊记于此，以广异闻。\u003cbr/\u003e\u003cbr/\u003e     虞卿谓春申君\u003cbr/\u003e\u003cbr/\u003e     虞卿谓春申君曰：“臣闻之《春秋》‘于安思危，危则虑安’。今楚王之春秋高矣，而君之封地不可不早定也。为主君虑封者，莫如远楚。秦孝公封商君，孝公死，而后不免杀之；秦惠王封冉子，惠王死，而后王夺之。公孙鞅功臣也，冉子亲姻也，然而不免夺、死者，封近故也。太公望封于齐，邵公奭封于燕，为其远王室矣。今燕之罪大而赵怒深，故君不如北兵以德赵，践乱燕以定身封，此百代之一时也。”\u003cbr/\u003e\u003cbr/\u003e     君曰：“所道攻燕，非齐则魏。魏、齐新怨楚，楚君虽欲攻燕，将道何哉？”对曰：“请令魏王可。”君曰：“何如？”对曰：“臣请到魏，而使所以信之。”\u003cbr/\u003e\u003cbr/\u003e     乃谓魏曰：“夫楚亦强大矣，天下无敌，乃且攻燕。”魏王曰：“乡也，子云‘天下无敌’；今也，子云‘乃且攻燕’者，何也？”对曰：“‘今为马多力’，则有矣；若曰‘胜千钧’则不然者，何也？夫千钧非马之任也。今谓‘楚强大’，则有矣；若‘越赵、魏而斗兵于燕’，则岂楚之任，也我？非楚之任而楚为之，是敝楚也。敝楚见强魏也，其于王孰便也？”","cnt":0,"sort":6629030,"author":"刘向整理","prev":"6629029.html","next":"6629031.html","book_title":"战国策","updateTimeFmt":"2024-03-28 17:25:35","category":"都市小说"}