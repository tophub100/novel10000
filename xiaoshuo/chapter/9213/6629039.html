{"id":0,"code":"6629039.html","title":"第29章 魏一(1)","latest_chapter_name":"正文 第47章 中山(2)","xiao_shuo_code":"9213","content":"\u003cbr/\u003e\u003cbr/\u003e    知伯索地于魏桓子\u003cbr/\u003e\u003cbr/\u003e     知伯索地于魏桓子，魏桓子弗予。任章曰：“何故弗予？”桓子曰：“无故索地，故弗予。”任章曰：“无故索地，邻国必恐；重欲无厌，天下必惧。君予之地，知伯必憍。憍而轻敌，邻国惧而相亲。以相亲之兵，待轻敌之国，知氏之命不长矣！《周书》曰：‘将欲败之，必姑辅之；将欲取之，必姑与之。’君不如与之，以骄知伯。君何释以天下图知氏，而独以吾国为知氏质乎？”君曰：“善。”乃与之万家之邑一。知伯大说。因索蔡、皋梁于赵，赵弗与，因围晋阳。韩、魏反于外，赵氏应之于内，知氏遂亡。\u003cbr/\u003e\u003cbr/\u003e     韩赵相难\u003cbr/\u003e\u003cbr/\u003e     韩赵相难。韩索兵于魏曰：“愿得借师以伐赵。”魏文侯曰：“寡人与赵兄弟，不敢从。”赵又索兵以攻韩，文侯曰：“寡人与韩兄弟，不敢从。”二国不得兵，怒而反。已乃知文侯以讲于己也，皆朝魏。\u003cbr/\u003e\u003cbr/\u003e     乐羊为魏将而攻中山\u003cbr/\u003e\u003cbr/\u003e     乐羊为魏将而攻中山。其子在中山，中山之君烹其子而遗之羹，乐羊坐于幕下而啜之，尽一杯。文侯谓睹师赞曰：“乐羊以我之故，食其子之肉。”赞对曰：“其子之肉尚食之，其谁不食！”乐羊既罢中山，文侯赏其功而疑其心。\u003cbr/\u003e\u003cbr/\u003e     西门豹为邺令\u003cbr/\u003e\u003cbr/\u003e     西门豹为邺令，而辞乎魏文侯。文侯曰：“子往矣，必就子之功而成子之名。”西门豹曰：“敢问就功成名，亦有术乎？”文侯曰：“有之。夫乡邑老者而先受坐之，士子入而问其贤良之士而师事之，求其好掩人之美而扬人之丑者，而参验之。夫物多相类而非也，幽莠之幼也似禾，骊牛之黄也似虎，白骨疑象，武夫类玉，此皆似之而非者也。”\u003cbr/\u003e\u003cbr/\u003e     文侯与虞人期猎\u003cbr/\u003e\u003cbr/\u003e     文侯与虞人期猎。是日饮酒乐，天雨。文侯将出，左右曰：“今日饮酒乐，天又雨，公将焉之？”文侯曰：“吾与虞人期猎，虽乐，岂可不一会期哉！”乃往，身自罢之。魏于是乎始强。\u003cbr/\u003e\u003cbr/\u003e     魏文侯与田子方饮酒而称乐\u003cbr/\u003e\u003cbr/\u003e     魏文侯与田子方饮酒而称乐。文侯曰：“锺声不比乎，左高。”田子方笑。文侯曰：“奚笑？”子方曰：“臣闻之，君明则乐官，不明则乐音。今君申于声，臣恐君之聋于官也。”文侯曰：“善，敬闻命。”\u003cbr/\u003e\u003cbr/\u003e     魏武侯与诸大夫浮于西河\u003cbr/\u003e\u003cbr/\u003e     魏武侯与诸大夫浮于西河。称曰：“河山之险，岂不亦信固哉！”王锺侍王，曰：“此晋国之所以强也。若善修之，则霸王之业具矣。”吴起对曰：“吾君之言，危国之道也；而子又附之，是危也。”武侯忿然曰：“子之言有说乎？”\u003cbr/\u003e\u003cbr/\u003e     吴起对曰：“河山之险，信不足保也；是伯王之业，不从此也。昔者三苗之居，左彭蠡之波，右有洞庭之水，文山在其南而衡山在其北。恃此险也，为政不善，而禹放逐之。夫夏桀之国，左天门之阴，而右天豨之阳，庐、瞘在其北，伊、洛出其南。有此险也，然为政不善，而汤伐之。殷纣之国，左孟门而右漳、釜，前带河，后被山。有此险也，然为政不善，而武王伐之。且君亲从臣而胜降城，城非不高也，人民非不众也，然而可得并者，政恶故也。从是观之，地形险阻，奚足以霸王矣！”武侯曰：“善。吾乃今日闻圣人之言也！西河之政，专委之子矣。”\u003cbr/\u003e\u003cbr/\u003e     魏公叔痤为魏将\u003cbr/\u003e\u003cbr/\u003e     魏公叔痤为魏将，而与韩、赵战澮北，禽乐祚。魏王说，迎郊，以赏田百万禄之。共叔痤反走，再拜辞曰：“夫使士卒不崩，直而不倚，挠拣而不辟者，此吴起余教也，臣不能为也。前脉形埊之险阻，决利害之备，使三军之士不迷惑者，巴宁、爨襄之力也。县赏罚于前，使民昭然信之于后者，王之明法也。见敌之可也，鼓之不敢待倦者，臣也。王特为臣之右手不倦赏臣何也？若以臣之有功，臣何力之有乎？”王曰：“善。”于是索吴起之后，赐之田二十万。巴宁、爨襄田各十万。\u003cbr/\u003e\u003cbr/\u003e     王曰：“公叔岂非长者哉？既为寡人胜强敌矣，又不遗贤者之后，不搑能士之迹，公叔何可无益乎？”故又与田四十万，加之百万之上，使百四十万。故《老子》曰：“圣人无积，尽以为人己愈有；既以与人己愈多。”公叔当之矣。\u003cbr/\u003e\u003cbr/\u003e     魏公叔痤病\u003cbr/\u003e\u003cbr/\u003e     魏公叔痤病，惠王往问之。曰：“共叔病即不可讳，将奈社稷何？”公叔痤对曰：“痤有御庶子公孙鞅，愿王以国事听之也。为弗能听，勿使出竟。”王弗应，出而谓左右曰：“岂不悲哉！以公叔之贤，而谓寡人必以国事听鞅，不亦悖乎！”公孙痤死，公孙鞅闻之，已葬，西之秦，孝公受而用之。秦果日以强，魏日以削。此非公叔之悖也，惠王之悖也。悖者之患，固以不悖者为悖。\u003cbr/\u003e\u003cbr/\u003e     苏子为赵合从说魏王\u003cbr/\u003e\u003cbr/\u003e     苏子为赵合从，说魏王曰：“大王之地，南有鸿沟、陈、汝南、有许、鄢、昆阳、邵陵，舞阳、新鄓；东有淮、颍、沂、黄、煮枣、海盐、无疏；西有长城之界；北有河外、卷、衍、燕、酸枣，埊方千里。埊名虽小，然而庐田庑舍，曾无所刍牧牛马之地。人民之众，车马之多，日夜行不休已，无以异于三军之众。臣窃料之，大王之国不下于楚。然横人谋王外交强虎狼之秦，以侵天下，卒有国患，不被其祸。夫挟强秦之势以内劫其主，罪无过此者。且魏，天下之强国也；大王，天下之贤主。今乃有意西面而事秦，称东藩，筑帝宫，受冠带，祠春秋，臣窃为大王媿之。\u003cbr/\u003e\u003cbr/\u003e     “臣闻越王勾践以散卒三千，禽夫差于干遂；武王卒三千人，革车三百乘，斩纣于牧之野。岂其士卒众哉？诚能振七威也。今窃闻大王之卒，武力二十余万，苍头二千万，奋击二十万，厮徒十万，车六百乘，骑五千疋。此其过越王勾践、武王远矣今乃劫于辟臣之说，而欲臣事秦。夫事秦必割地效质，故兵未用而国已岿矣。凡群臣之言事秦者，皆奸臣，非忠臣也。夫为人臣，割其主之埊以求外交，偷取一旦之功而不顾其后，破公家而成私门，外挟强秦之势以内劫其主以求割地，愿大王之熟察之也。\u003cbr/\u003e\u003cbr/\u003e     “《周书》曰：‘绵绵不绝，缦缦奈何；毫毛不拔，将成斧柯。’前虑不定，后有大患，将奈之何？大王诚能听臣。六国从亲，专心并力，则必无强秦之患。故敝邑赵王使使臣献愚计，奉明约，在大王诏之。”魏王曰：“寡人不肖，未尝得闻明教。今主君以赵王之诏诏之，敬以国从。”\u003cbr/\u003e\u003cbr/\u003e     张仪为秦连横说魏王\u003cbr/\u003e\u003cbr/\u003e     张仪为秦连横，说魏王曰：“魏地方不至千里，卒不过三十万。地四平，诸侯四通，条达辐凑，无有名山大川之阻。从郑至梁不过百里，从陈至梁二百余里。马驰人趋，不待倦而至梁。南与楚境，西与韩境，北与赵境，东与齐境，卒戍四方，守亭障者参列。粟粮漕庾不下十万。魏之地势，故战场也。魏南与楚而不与齐，则齐攻其东；东与齐而不与赵，则赵攻其北；不合于韩，则韩攻其西；不亲于楚，则楚攻其南。此所谓四分五裂之道也。\u003cbr/\u003e\u003cbr/\u003e     “且夫诸侯之为从者，以安社稷、尊主、强兵、显名也。合从者一天下，约为兄弟，刑白马以盟于洹水之上，以相坚也。夫亲昆弟同父母，尚有争钱财，而欲恃诈伪反覆苏秦之余谋，其不可以成亦明矣。大王不事秦，秦下兵攻河外，拔卷、衍、燕、酸枣，劫卫取晋阳，则赵不南。赵不南则魏不北，魏不北则从道绝，从道绝则大王之国欲求无危不可得也。秦挟韩而攻魏，韩劫于秦，不敢不听。秦、韩为一国，魏之亡可立须也，此臣之所以为大王患也。为大王计，莫如事秦，事秦则楚、韩必不敢动；无楚、韩之患，则大王高枕而卧，国必无忧矣。\u003cbr/\u003e\u003cbr/\u003e     “且夫秦之所欲弱莫如楚，而能弱楚者莫如魏。楚虽有富大之名，其实空虚；其卒虽众多，言而轻走易北，不敢坚战。魏之兵南面而伐，胜楚必矣。夫亏楚而益魏，攻楚而适秦，内嫁祸安国，此善事也。大王不听臣，秦甲出而东，虽欲事秦而不可得也。","cnt":0,"sort":6629039,"author":"刘向整理","prev":"6629038.html","next":"6629040.html","book_title":"战国策","updateTimeFmt":"2024-03-28 17:25:35","category":"都市小说"}