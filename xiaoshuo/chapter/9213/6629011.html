{"id":0,"code":"6629011.html","title":"第1章 东周","latest_chapter_name":"正文 第47章 中山(2)","xiao_shuo_code":"9213","content":"\u003cbr/\u003e\u003cbr/\u003e    秦兴师临周求九鼎\u003cbr/\u003e\u003cbr/\u003e     秦兴师临周而求九鼎，周君患之，以告颜率。颜率曰：“大王勿忧，臣请东借救于齐。”\u003cbr/\u003e\u003cbr/\u003e     颜率至齐，谓齐王曰：“夫秦之为无道也，欲兴兵临周而求九鼎，周之君臣内自尽计：与秦，不若归之大国。夫存危国，美名也；得九鼎，厚宝也。愿大王图之！”齐王大悦，发师五万人，使陈臣思将以救周，而秦兵罢。\u003cbr/\u003e\u003cbr/\u003e     齐将求九鼎，周君又患之。颜率曰：“大王勿忧，臣请东解之。”\u003cbr/\u003e\u003cbr/\u003e     颜率至齐，谓齐王曰：“周赖大国之义，得君臣父子相保也，愿献九鼎。不识大国何途之从而致之齐？”齐王曰：“寡人将寄径于梁。”颜率曰：“不可。夫梁之君臣欲得九鼎，谋之晖台之下，少海之上，其日久矣，鼎入梁，必不出。”齐王曰：“寡人将寄径于楚。”对曰：“不可。楚之君臣欲得九鼎，谋之于叶庭之中，其日久矣。若入楚，鼎必不出。”王曰：“寡人终何途之从而致之齐？”颜率曰：“弊邑固窃为大王患之。夫鼎者，非效醯壶酱甶耳，可怀甶挟挈以至齐者，非效鸟集乌飞、兔兴马逝，漓然止于齐者。昔周之伐殷，得九鼎，凡一鼎而九万人挽之，九九八十一万人，士卒师徒器械被具，所以备者称此。今大王纵有其人，何途之从而出？，臣窃为大王私忧之。”齐王曰：“子之数来者，犹无与耳。”颜率曰：“不敢欺大国，疾定所从出，弊邑迁鼎以待命。”齐王乃止。\u003cbr/\u003e\u003cbr/\u003e     秦攻宜阳\u003cbr/\u003e\u003cbr/\u003e     秦攻宜阳，周君谓赵累曰：“子以为何如？”对曰：“宜阳必拔也。”君曰：“宜阳城方八里，材士十万，粟支数年，公仲之军二十万，景翠以楚之众临山而救之，秦必无功。”对曰：“甘茂，羁旅也，攻宜阳而有功，则周公旦也；无功，则削迹于秦。秦王不听群臣父兄之义，而攻宜阳，宜阳不拔，秦王耻之。臣故曰‘拔’。”君曰：“子为寡人谋，且奈何？”对曰：“君谓景翠曰：‘公爵为执圭，官为柱国，战而胜，则无加焉矣；不胜，则死。不如背秦。援宜阳，公进兵，秦恐公之乘其弊也，必以宝事公。公中慕公之为己乘秦也，亦必尽其宝。’”\u003cbr/\u003e\u003cbr/\u003e     秦拔宜阳，景翠果进兵。秦惧，遽效煮枣，韩氏果亦效重宝。景翠得城于秦，受宝于韩，而德东周。\u003cbr/\u003e\u003cbr/\u003e     东周与西周战\u003cbr/\u003e\u003cbr/\u003e     东周与西周战，韩救西周。为东周谓韩王曰：“西周者，故天子之国也，多名器重宝。案兵而勿出，可以德东周，西周之宝可尽矣。”\u003cbr/\u003e\u003cbr/\u003e     东周与西周争\u003cbr/\u003e\u003cbr/\u003e     东周与西周争，西周欲和于楚、韩。齐明谓东周君曰：“臣恐西周之与楚、韩宝，令之为己求地于东周也。不若谓楚、韩曰：‘西周之欲入宝，持二端。今东周之兵不急西周，西周之宝不入楚、韩。’楚、韩欲得宝，即且趣我攻西周。西周宝出，是我为楚、韩取宝以德之也，西周弱矣。”\u003cbr/\u003e\u003cbr/\u003e     东周欲为稻\u003cbr/\u003e\u003cbr/\u003e     东周欲为稻，西周不下水，东周患之。苏子谓东周君曰：“臣请使西周下水可乎？”\u003cbr/\u003e\u003cbr/\u003e     乃往见西周之君曰：“君之谋过矣！今不下水，所以富东周也。今其民皆种麦，无他种矣。君若欲害之，不若一为下水，以病其所种。下水，东周必复种稻；种稻而复夺之。若是，则东周之民可令一仰西周而受命于君矣。”西周君曰：“善。”遂下水。苏子亦得两国之金也。\u003cbr/\u003e\u003cbr/\u003e     昭献在阳翟\u003cbr/\u003e\u003cbr/\u003e     昭献在阳翟，周君将令相国往，相国将不欲。苏厉为之谓周君曰：“楚王与魏王遇也，主君令陈封之楚，令向公之魏。楚、韩之遇也，主君令许公之楚，令向公之韩。今昭献非人主也，而主君令相国往；若其王在阳翟，主君将令谁往？”周君曰：“善。”乃止其行。\u003cbr/\u003e\u003cbr/\u003e     秦假道于周以伐韩\u003cbr/\u003e\u003cbr/\u003e     秦假道于周以伐韩，周恐假之而恶于韩，不假而恶于秦。史黡谓周君曰：“君何不令人谓韩公叔曰‘秦敢绝塞而伐韩者，信东周也。公何不与周地，发重使使之楚，秦必疑，不信周，是韩不伐也。’又谓秦王曰：‘韩强与周地，将以疑周于秦，寡人不敢弗受。’秦必无辞而令周弗受。是得地于韩，而听于秦也。”\u003cbr/\u003e\u003cbr/\u003e     楚攻雍氏\u003cbr/\u003e\u003cbr/\u003e     楚攻雍氏，周粻秦、韩。楚王怒周，周之君患之。\u003cbr/\u003e\u003cbr/\u003e     为周谓楚王曰：“以王之强而怒周，周恐，必以国合于所与粟之国，则是劲王之敌也。故王不如速解周恐，彼前得罪而后得解，必厚事王矣。”\u003cbr/\u003e\u003cbr/\u003e     周最谓石礼\u003cbr/\u003e\u003cbr/\u003e     周最谓石礼曰：“子何不以秦攻齐？臣请令齐相子，子以齐事秦，必无处矣。子因令周最居魏以共之，是天下制于子也。子东重于齐，西贵于秦，秦、齐合，则子常重矣。”\u003cbr/\u003e\u003cbr/\u003e     周相吕仓见客于周君\u003cbr/\u003e\u003cbr/\u003e     周相吕仓见客于周君。前相工师藉恐客之伤已也，因令人谓周君曰：“客者，辩士也，然而所以不可者，好毁人。”\u003cbr/\u003e\u003cbr/\u003e     周文君免士工师藉\u003cbr/\u003e\u003cbr/\u003e     周文君免士工师藉，相吕仓，国人不说也。君有闵闵之心。\u003cbr/\u003e\u003cbr/\u003e     谓周文君曰：“国必有诽誉，忠臣令诽在已，誉在上。宋君夺民时以为台，而民非之；无忠臣以掩盖之也。子罕释相为司空，民非子罕而善其君。齐桓公宫中七市，女闾七百，国人非之；管仲故为三归之家，以掩桓公非，自伤于民也。《春秋》记臣弑君者以百数，皆大臣见誉者也。故大臣得誉，非国家之美也。故‘众庶成强，增积成山。’”周君遂不免。\u003cbr/\u003e\u003cbr/\u003e     温人之周\u003cbr/\u003e\u003cbr/\u003e     温人之周，周不纳。问曰：“客耶？”对曰：“主人也。”问其巷而不知也，吏因囚之。\u003cbr/\u003e\u003cbr/\u003e     君使人问之曰：“子非周人，而自谓非客，何也？”对曰：“臣少而诵《诗》，《诗》曰：‘普天之下，莫非王土；率土之滨，莫非王臣。’今周君天下，则我天子之臣，而又为客哉？故曰‘主人’。”君乃使吏出之。\u003cbr/\u003e\u003cbr/\u003e     或为周最谓金投\u003cbr/\u003e\u003cbr/\u003e     或为周最谓金投曰：“秦以周最之齐疑天下，而又知赵之难子齐人战，恐齐韩之合，必先合于秦。秦、齐合，则公之国虚矣。公不若救齐，因佐秦而伐韩、魏，上党、长子赵之有已公东收宝于秦，南取地于韩、魏，因以因徐为之东，则有合矣。”\u003cbr/\u003e\u003cbr/\u003e     周最谓金投\u003cbr/\u003e\u003cbr/\u003e     周最谓金投曰：“公负令秦与强齐战。战胜，秦且收齐而封之，使无多割，而听天下；之战不胜，国大伤，不得不听秦。秦尽韩、魏之上党，太原西止秦之有已。秦地天下之半也，制齐、楚、三晋之命，复国且身危，是何计之道也。”\u003cbr/\u003e\u003cbr/\u003e     石行秦谓大梁造\u003cbr/\u003e\u003cbr/\u003e     石行秦谓大梁造曰：“欲决霸王之名，不如备两周辩知之士。”谓周君曰：“君不如令辩知之士为君争于秦。”\u003cbr/\u003e\u003cbr/\u003e     谓薛公\u003cbr/\u003e\u003cbr/\u003e     谓薛公曰：“周最于齐王也而逐之，听祝弗、相吕礼者，欲取秦；秦、齐合，弗与礼重矣。有周齐，秦必轻君。君弗如急北兵趋赵以秦、魏，收周最以为后行，且反齐王之信，又禁天下之率。齐无秦，天下果，弗必走，齐王谁与为其国？”\u003cbr/\u003e\u003cbr/\u003e     齐听祝弗\u003cbr/\u003e\u003cbr/\u003e     齐听祝弗外周最。谓齐王曰：“逐周最、听祝弗、相吕礼者，欲深取秦也。秦得天下，则伐齐深矣；夫齐合则赵恐伐，故急兵以示秦。秦以赵攻，与之齐伐赵，其实同理，必不处矣。故用祝弗，即天下之理也。”\u003cbr/\u003e\u003cbr/\u003e     苏厉为周最谓苏秦\u003cbr/\u003e\u003cbr/\u003e     苏厉为周最谓苏秦曰：“君不如令王听最以地合于魏，赵故必怒，合于齐。是君以合齐与强楚。吏产子君，若欲因最之事，则合齐者，君也；割地者，最也。”\u003cbr/\u003e\u003cbr/\u003e     谓周最曰仇赫之相宋\u003cbr/\u003e\u003cbr/\u003e     谓周最曰：“仇赫之相宋，将以观秦之应赵、宋败三国。三国不败，将兴赵、宋合于东方以孤秦，亦将观韩、魏之于齐也；不固，则将与宋败三国，则卖赵、宋于三国。公何不令人谓韩、魏之王曰：‘欲秦、赵之相卖乎？何不合周最兼相，视之不可离，则秦、赵必相卖以合于王也。”\u003cbr/\u003e\u003cbr/\u003e     为周最谓魏王\u003cbr/\u003e\u003cbr/\u003e     为周最谓魏王曰：“秦知赵之难与齐战也，将恐齐、赵之合也，必阴劲之。赵不敢战，恐秦不己收也，先合于齐。秦、赵争齐，而王无人焉，不可。王不去周最，合与收齐。而以兵之急，则伐齐无因事也。”\u003cbr/\u003e\u003cbr/\u003e     谓周最曰魏王以国与先生\u003cbr/\u003e\u003cbr/\u003e     谓周最曰：“魏以国与先生，贵合于秦以伐齐。薛公故主，轻往其薛，不顾其先君之丘墓，而公独修虚信，为茂行，明群臣，据故主，不与伐齐者产，以忿强秦，不可。公不如谓魏王、薛公曰：‘请为王入齐，天下不能伤齐，而有变，臣请为救之；无变，王遂伐之。且臣为齐奴也，如累王之交于天下，不可。王为臣赐厚矣，臣入齐，则王亦无齐之累也。’”\u003cbr/\u003e\u003cbr/\u003e     赵取周之祭地\u003cbr/\u003e\u003cbr/\u003e     赵取周之祭地，周君患之，告于郑朝。郑朝曰：“君勿患也，臣请以三十金复取之。”周君予之，郑朝献赵太卜，因告以祭地事。及王病，使卜之。太卜谴之曰：“周之祭地为祟。”赵乃还之。\u003cbr/\u003e\u003cbr/\u003e     杜赫欲重景翠于周\u003cbr/\u003e\u003cbr/\u003e     杜赫欲重景翠于周，谓周君曰：“君之国小，尽君子重宝珠玉以事诸侯，不可不察也。譬之如张罗者，张于无鸟之所，则终日无所得矣；张于多鸟处，则又骇鸟矣。必张于有鸟无鸟之际，然后能多得鸟矣。今君将施于大人，大人轻君；施于小人，小人无可以求，又费财焉。君必施于今之穷士不必且为大人者，故能得欲矣。”\u003cbr/\u003e\u003cbr/\u003e     周共太子死\u003cbr/\u003e\u003cbr/\u003e     周公太子死，有五庶子，皆爱之而无适立也。\u003cbr/\u003e\u003cbr/\u003e     司马翦谓楚王曰：“何不封公子咎，而为之请太子？”左成谓司马翦曰：“周君不听，是公之知困而交绝于周也。不如谓周君曰：‘孰欲立也？微告翦，翦今楚王资之以地。’”\u003cbr/\u003e\u003cbr/\u003e     公若欲为太子，因令人谓相国御展子弞夫空曰：“王类欲令若为之，此健士也，居中不便于相国。”相国令之为太子。\u003cbr/\u003e\u003cbr/\u003e     三国隘秦\u003cbr/\u003e\u003cbr/\u003e     三国隘秦，周令其相之秦，以秦之轻也，留其行。有人谓相国曰：“秦之轻重未可知也。秦欲知三国之情，公不如遂见秦王曰：‘请谓王听东方之处。’秦必重公。是公重周，重周以取秦也。齐重，故有周而已取齐，是周常不失重国之交也。”\u003cbr/\u003e\u003cbr/\u003e     昌他亡西周\u003cbr/\u003e\u003cbr/\u003e     昌他亡西周，之东周，尽输西周之情于东周。东周大喜，西周大怒。冯且曰：“臣能杀之。”君予金三十斤。冯且使人操金与书，閒遗昌他。书曰：“告昌他：事可成，勉成之；不可成，亟亡来，亡来。事久且泄，自令身死。”因使人告东周之候曰：“今夕有奸人当入者矣。”候得而献东周，东周立杀昌他。\u003cbr/\u003e\u003cbr/\u003e     昭翦与东周恶\u003cbr/\u003e\u003cbr/\u003e     昭翦与东周恶，或谓照翦曰：“为公画阴计。”照翦曰：“何也？”“西周甚憎东周，尝欲东周与楚恶，西周必令贼贼公，因宣言东周也，以西周之与王也。”照翦曰：“善。吾又恐东周之贼己，而以轻西周恶之于楚。”遽和东周。\u003cbr/\u003e\u003cbr/\u003e     严氏为贼\u003cbr/\u003e\u003cbr/\u003e     严氏为贼，而阳竖与焉。道周，周君留之十四日，载以乘车驷马而遣之。韩使人让周，周君患之。客谓周君曰：“正语之曰：‘寡人知严氏之为贼，而阳竖与之，故留之十四日以待命也。小国不足，亦以容贼？君之使又不至，是以遣之也。’”","cnt":0,"sort":6629011,"author":"刘向整理","prev":"","next":"6629012.html","book_title":"战国策","updateTimeFmt":"2024-03-28 17:25:35","category":"都市小说"}