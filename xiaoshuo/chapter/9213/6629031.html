{"id":0,"code":"6629031.html","title":"第21章 赵一(1)","latest_chapter_name":"正文 第47章 中山(2)","xiao_shuo_code":"9213","content":"\u003cbr/\u003e\u003cbr/\u003e    知伯从韩魏兵以攻赵\u003cbr/\u003e\u003cbr/\u003e     知伯从韩、魏兵以攻赵，围晋阳而水之，城下不沉者三板。郄疵谓知伯曰：“韩、魏之君必反矣。”知伯曰：“何以知之？”郄疵曰：“以其人事知之。夫从韩、魏之兵而攻赵，赵亡，难必及韩、魏矣。今约胜赵而三分其地。今城不没者三板，臼、灶生蛙，人马相食，城降有日，而韩、魏之君无憙志，而有忧色，是非反如何也？”\u003cbr/\u003e\u003cbr/\u003e     明日，知伯以告韩、魏之君曰：“郄疵言君之且反也。”韩、魏之君曰：“夫胜赵而三分其地，城今且将拔矣。夫三家虽愚，不弃美利于前，背信盟之约，而为危难不可成之事，其势可见也。是疵为赵计矣，使君疑二主之心，而解于攻赵也。今君听谗臣之言，而离二主之交，为君惜之。”趋而出。郄疵谓知伯曰：“君又何以疵言告韩、魏之君为？”知伯曰：“子安知之？”对曰：“韩、魏之君视疵端而趋疾。”\u003cbr/\u003e\u003cbr/\u003e     郄疵知其言之不听，请使于齐，知伯遣之。韩、魏之君果反矣。\u003cbr/\u003e\u003cbr/\u003e     知伯帅赵韩魏而伐范中行氏\u003cbr/\u003e\u003cbr/\u003e     知伯帅赵、韩、魏而伐范、中行氏，灭之。休数年，使人请地于韩。韩康子欲勿与，段规谏曰：“不可。夫知伯之为人也，好利而鸷复，来请地不与，必加兵于韩矣。君其与之。与之彼狃，又将请地于他国，他国不听，必乡之以兵。然则韩可以免于患难，而待事之变。”康子曰：“善。”使使者致万家之邑一于知伯。知伯说。\u003cbr/\u003e\u003cbr/\u003e     又使人请地于魏，魏宣子欲勿与。赵葭谏曰：“彼请地于韩，韩与之；请地于魏，魏弗与，则是魏内自强，而外怒知伯也。然则其错兵于魏必矣！不如与之。”宣子曰：“诺。”因使人致万家之邑一于知伯。知伯说。\u003cbr/\u003e\u003cbr/\u003e     又使人之赵，请蔡、皋狼之地，赵襄子弗与。知伯因阴结韩、魏将以伐赵。赵襄子召张孟谈而告之曰：“夫知伯之为人，阳亲而阴疏，三使韩、魏，而寡人弗与焉，其移兵寡人必矣。今吾安居而可？”张孟谈曰：“夫董阏安于，简主之才臣也，世治晋阳，而尹泽循之，其馀政教犹存，君其定居晋阳。”君曰：“诺。”\u003cbr/\u003e\u003cbr/\u003e     乃使延陵王将车骑先之晋阳，君因从之。至，行城郭，案府库，视仓廪，召张孟谈曰：“吾城郭之完，府库足用，仓廪实矣，无矢奈何？”张孟谈曰：“臣闻董子之治晋阳也，公宫之垣皆以狄蒿苫楚弞之，其高至丈馀，君发而用之。”于是发而试之，其坚则箘簬之劲不能过也。君曰：“足矣，吾铜少若何？”张孟谈曰：“臣闻董子之治晋阳也，公宫之室，皆以炼铜为柱质，请发而用之，则有馀铜矣。”君曰：“善。”号令以定，备守以具。三国之兵乘晋阳城，遂战。三月不能拔，因舒军而围之，决晋水而灌之。\u003cbr/\u003e\u003cbr/\u003e     围晋阳三年，城中巢居而处，悬釜而炊，财食将尽，士卒病羸。襄子谓张个谈曰：“粮食匮，城力尽，士大夫病，吾不能守矣，欲以城下，何如？”张孟谈曰：“臣闻之‘亡不能存，危不能安，则无为贵知士也’。君释此计，勿复言也。臣请见韩、魏之君。”襄子曰：“诺。”\u003cbr/\u003e\u003cbr/\u003e     张孟谈于是阴见韩、魏之君，曰：“臣闻‘唇亡则齿寒’，今知伯帅二国之君伐赵，赵将亡矣，亡则二君为之次矣。”二君曰：“我知其然。夫知伯为人也，粗中而少亲，我谋未遂而知，则其祸必至，为之奈何？”张孟谈曰：“谋出二君之口，入臣之耳，人莫之知也。”二君即与张孟谈阴约三军，与之期日；夜遣入晋阳张孟谈，以报襄子，襄子再拜之。\u003cbr/\u003e\u003cbr/\u003e     张孟谈因朝知伯而出，遇知过辕门之外。知过入见知伯，曰：“二主殆将有变。”君曰：“何如？”对曰：“臣遇张孟谈于辕门之外，其志矜，其行高。”知伯曰：“不然，吾与二主约谨矣，破赵三分其地，寡人所亲之，必不欺也。子释子，勿出于口。”知过出见二主，入说知伯曰：“二主色动而意变，必背君，不如令杀之。”知伯曰：“兵着晋阳三年矣，旦暮当拔之，而飨其利，乃有他心？不可，子慎勿复言。”知过曰：“不杀则遂亲之。”知伯曰：“亲之奈何？”知过曰：“魏宣子之谋臣曰赵葭，康子之谋臣曰段规，是皆能移其君之计，君其与二君约，破赵则封二子者各万家之县一，如是则二主之心可不变，而君得其所欲矣。”知伯曰：“破赵而三分其地，又封二子者各万家之县一，则吾所得者少，不可。”知过见君之不用也言之不听，出，更其姓为辅氏，遂去不见。\u003cbr/\u003e\u003cbr/\u003e     张孟谈闻之，入见襄子曰：“臣遇知过于辕门之外，其视有疑臣之心，入见知伯，出更其姓。今暮不击，必后之矣。”襄子曰：“诺。”使张孟谈见韩、魏之君曰：“夜期，”杀守堤之吏，而决水灌知伯军。知伯军救水而乱，韩魏翼而击之，襄子将卒犯其前，大败知伯军而禽知伯。\u003cbr/\u003e\u003cbr/\u003e     知伯身死、国亡、地分，为天下笑，此贪欲无厌也。夫不听知过亦所以亡也。知氏尽灭，唯辅氏存焉。\u003cbr/\u003e\u003cbr/\u003e     张孟谈既固赵宗\u003cbr/\u003e\u003cbr/\u003e     张孟谈既固赵宗，广封疆，发五百，乃称简之涂以告襄子，曰：“昔者前国地君之御有之曰：‘五百之所以致天下者，约两：主势能制臣，无令臣能制主。故贵为列侯者，不令在相位；自将军以上，不为近大夫。’今臣之名显而身尊，权重而众服，臣愿捐功名，去权势以离众。”襄子恨然曰：“何哉？吾闻辅主者名显，功大者身尊，任国者权重，信忠在己而众服焉。此先圣之所以集国家、安社稷乎！子何为然？”张孟谈对曰：“君之所言，成功之美也；臣之所谓，持国之道也。臣观成事，闻往古，天下之美同，臣、主之权均，之能美，未之有也。前事之不忘，后事之师。君若弗图，则臣力不足。”怆然有决色。襄子去之。卧三日，使人谓之曰：“晋阳之政，臣下不使者何如？”对曰：“死僯。”\u003cbr/\u003e\u003cbr/\u003e     张孟谈曰：“左司马见使于国家，安社稷，不避其死，以成其忠，君其行之。”君曰：“子从事。”乃许之。张孟谈便厚以便名，纳地释事，以去权尊，而耕于负亲之丘。故曰：贤人之行，明主之政也。\u003cbr/\u003e\u003cbr/\u003e     耕三年，韩、魏、齐、燕负亲以谋赵，襄子往见张孟谈而告之曰：“昔者知氏之地，赵氏分则多十城，复来而今诸侯孰谋我，为之奈何？”张孟谈曰：“君其负剑而御臣以之国，舍臣于庙，授吏大夫，臣试计之。”君曰：“诺。”张孟谈乃行其妻之楚，长子之韩，次子之魏，少子之齐。四国疑而谋败。\u003cbr/\u003e\u003cbr/\u003e     晋毕阳之孙豫让\u003cbr/\u003e\u003cbr/\u003e     晋毕阳之孙豫让，始事范、中行氏而不说，去而就知伯，知伯宠之。及三晋分知氏，赵襄子最怨知伯，而将其头以为饮器。豫让遁逃山中曰：“嗟乎！士为知己者死，女为悦己者容。吾其报知氏之仇矣。”\u003cbr/\u003e\u003cbr/\u003e     乃变姓名，为刑人，入宫涂厕，欲以刺襄子。襄子如厕，心动，执问涂者，则豫让也。刃其抜，曰：“欲为知伯报仇。”左右欲杀之。赵襄子曰：“彼义士也，吾谨避之耳。且知伯已死，无后，而其臣至为报仇，此天下之贤人也。”卒释之。\u003cbr/\u003e\u003cbr/\u003e     豫让又漆身为厉，灭须去眉，自刑以变其容，为乞人而往乞，其妻不识，曰：“状貌不似吾夫，其音何类吾夫之甚也。”又吞炭为哑变其音。其友谓之曰：“子之道甚难而无功，谓子有志则然矣，谓子智则否。以子之才而善事襄子，襄子必近幸子；子之得近，而行所欲，此甚易而功必成。”豫乃笑而应之曰：“是为先知报后知，为故君贼新君，大乱君臣之义者无此矣。凡吾所谓为此者，以明君臣之义，非从易也。且夫委质而事人，而求弑之，是怀二心以事君也。吾所谓难，亦将以愧天下后世人臣怀二心者。”\u003cbr/\u003e\u003cbr/\u003e     居顷之，襄子当出，豫让伏所当过桥下。襄子至桥而马惊，襄子曰：“此必豫让也。”与人问之，果豫让。于是赵襄子面数豫让曰：“子不尝事范、中行氏乎？知伯灭范、中行氏，而子不为报仇，反委质事知伯。知伯已死，子独何为报仇之深也？”豫让曰：“臣事范、中行氏，范、中行氏以众人遇臣，臣故众人报之；知伯以国士遇臣，臣故国士报之。”襄子乃喟然叹泣曰：“嗟乎！豫子！豫子之为知伯，名既成矣，寡人舍子，亦以足矣。子自为计，寡人不舍子。”使兵环之。豫让曰：“臣闻明主不掩人之义，忠臣不爱死以成名。君前已宽舍臣，天下莫不称君之贤。今日之事，臣故伏诛，然愿请君之衣而击之，虽死不恨。非所望也，敢布腹心。”于是襄子义之，乃使使者持衣与豫让。豫让拔剑三跃，呼天击之曰：“而可以报知伯矣。”遂伏剑而死。\u003cbr/\u003e\u003cbr/\u003e     死之日，赵国之士闻之，皆为涕泣。”\u003cbr/\u003e\u003cbr/\u003e     魏文侯借道于赵攻中山\u003cbr/\u003e\u003cbr/\u003e     魏文侯借道于赵攻中山，赵侯将不许。赵利曰：“过矣。魏攻中山而不能取，则魏必罢，罢则赵重。魏拔中山，必不能越赵而有中山矣。是用兵者，魏也，而得地者，赵也。君不如许之。许之大劝，彼将知矣利之也，必辍。君不如借之道，而示之不得已。”\u003cbr/\u003e\u003cbr/\u003e     秦韩围梁燕赵救之\u003cbr/\u003e\u003cbr/\u003e     秦、韩围梁，燕、赵救之。谓山阳君曰：“秦战而胜三国，秦必过周、韩而有梁；三国而胜秦，三国之力虽不足以攻秦，足以拔郑。计者，不如构三国攻秦。”\u003cbr/\u003e\u003cbr/\u003e     腹击为室而钜\u003cbr/\u003e\u003cbr/\u003e     腹击为室而钜，荆敢言之主。谓腹子曰：“何故为室之钜也？”腹击曰：“臣羁旅也，爵高而禄轻，宫室小而帑不众。主虽信臣，百姓皆曰：‘国有大事，击必不为用。’今击之钜宫，将以取信于百姓也。”主君曰：“善。”\u003cbr/\u003e\u003cbr/\u003e     苏秦说李兑","cnt":0,"sort":6629031,"author":"刘向整理","prev":"6629030.html","next":"6629032.html","book_title":"战国策","updateTimeFmt":"2024-03-28 17:25:35","category":"都市小说"}