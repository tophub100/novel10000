{"id":0,"code":"6629044.html","title":"第34章 魏四(1)","latest_chapter_name":"正文 第47章 中山(2)","xiao_shuo_code":"9213","content":"\u003cbr/\u003e\u003cbr/\u003e    献书秦王\u003cbr/\u003e\u003cbr/\u003e     ……献书秦王曰：“昔窃闻大王之谋出事于梁，谋恐不出于计矣，愿大王之熟计之也。梁者，山东之要也。有蛇于此，击其尾，其首救；击其首，其尾救；击其中身，首尾皆救。今梁王天下之中身也。秦攻梁者，是示天下要断山东之脊也，是山东首尾皆救中身之时也。山东见亡必恐，恐必大合，山东尚强，臣见秦之必大忧可立而待也。臣窃为大王计，不如南出事于南方，其兵弱，天下必能救，地可广大，国可富，兵可强，主可尊。王不闻汤之伐桀乎？试之弱密须氏以为武教，得密须氏而汤之服桀矣。今秦国与山东为雠，不先以弱为武教，兵必大挫，国必大忧。”秦果南攻蓝田、鄢郢。\u003cbr/\u003e\u003cbr/\u003e     八年谓魏王\u003cbr/\u003e\u003cbr/\u003e     八年，……谓魏王曰：“昔曹恃齐而轻晋，齐伐釐、莒而晋人亡曹。缯恃齐以悍越，齐和子乱而越人亡缯。郑恃魏以轻韩，伐榆关而韩氏亡郑。原恃秦、翟以轻晋，秦、翟年谷大凶而晋人亡原。中山恃齐、魏以轻赵，齐、魏伐楚而赵亡中山。此五国所以亡者，皆其所恃也。非独此五国为然而已也，天下之亡国皆然矣。夫国之所以不可恃者多，其变不可胜数也。或以政教不修、上下不辑而不可恃者，或有诸侯邻国之虞而不可恃者，或以年谷登，畜积竭尽而不可恃者，或化于利，比于患。臣以此知国之不可必恃也。今王恃楚之强而信春申君之言，以是质秦而久不可知。即春申君有变，是王独受秦患也。即王有万乘之国而以一人之心为元也。臣以此为不完，愿王之熟计之也。”\u003cbr/\u003e\u003cbr/\u003e     魏王问张旄\u003cbr/\u003e\u003cbr/\u003e     魏王问张旄曰：“吾欲与秦攻韩，何如？”张旄对曰：“韩且坐而胥亡乎？且割而从天下乎？”王曰：“韩且割而从天下。”张旄曰：“韩怨魏乎？怨秦乎？”王曰：“怨魏。”张旄曰：“韩强秦乎？强魏乎？”王曰：“强秦。”张旄曰：“韩且割而从其所强与所不怨乎？且割而从其所不强与其所怨乎？”王曰：“韩将割而从其所强与其所不怨。”张旄曰：“攻韩之事王自知矣。”\u003cbr/\u003e\u003cbr/\u003e     客谓司马食其\u003cbr/\u003e\u003cbr/\u003e     客谓司马食其曰：“虑久以天下为可一者，是不知天下者也；欲独以魏支秦者，是又不知魏者也。谓兹公不知此两者，又不知兹公者也。然而兹共为从，其说何也？从则兹公重，不从则兹公轻，兹公之处重也，不实为期。子何不疾及三国方坚也，自卖于秦，秦必受子。不然，横者将图子以合于秦，是取子之资而以资子之雠也。”\u003cbr/\u003e\u003cbr/\u003e     魏秦伐楚\u003cbr/\u003e\u003cbr/\u003e     魏、秦伐楚，魏王不欲。楼缓谓魏王曰：“王不与秦攻楚，楚且与秦攻王。王不如令秦、楚战，王交制之也。”\u003cbr/\u003e\u003cbr/\u003e     穰侯攻大梁\u003cbr/\u003e\u003cbr/\u003e     侯攻大梁，乘北郢，魏王且从。谓穰侯曰：“君攻楚得宛、穰以广陶，攻齐得刚、博以广陶，得许、鄢陵以广陶，秦王不问者何也？以大梁之未亡也。今日大梁亡，许、鄢陵必议，议则君必穷。为君计者，勿攻便。”\u003cbr/\u003e\u003cbr/\u003e     白珪谓新城君\u003cbr/\u003e\u003cbr/\u003e     白珪谓新城君曰：“夜行者能无为奸，不能禁狗使无吠己也。故臣能无议君于王，不能禁人议臣于君也。”\u003cbr/\u003e\u003cbr/\u003e     秦攻韩之管\u003cbr/\u003e\u003cbr/\u003e     秦攻韩之管，魏王发兵救之。昭忌曰：“夫秦强国也，而韩、魏壤梁，不出攻则已，若出攻，非于韩也必魏也。今幸而遇韩，此魏之福也。王若救之，夫解攻者，必韩之管也；致攻者，必魏之梁也。”魏王不听，曰：“若不因救韩，韩怨魏，西合于秦，秦、韩为一，则魏危。”遂救之。\u003cbr/\u003e\u003cbr/\u003e     秦果释管而攻魏。魏王大恐，谓昭忌曰：“不用子之计祸至，为之奈何？”昭忌乃为之见秦王曰：“臣闻明主之听也，不以挟私为政，是参行也。愿大王无攻魏，听臣也。”秦王曰：“何也？”昭忌曰：“山东之从时合时离，何也哉？”秦王曰：“不识也。”曰：“天下之合也，以王之不必也；其离也，以王之必也。今攻韩之管，国危矣，未卒而移兵于梁，合天下之从，无精于此者矣。以为秦之求索，必不可支也。故为王计者，不如齐赵。秦已制赵，则燕不敢不事秦，荆、齐不能独从。天下争敌于秦则弱矣。”秦王乃止。\u003cbr/\u003e\u003cbr/\u003e     秦赵构难而战\u003cbr/\u003e\u003cbr/\u003e     秦、赵构难而战。谓魏王曰：“不如齐、赵而构之秦。王不构赵，赵不以毁构矣；而构之秦，赵必复斗，必重魏；是并制秦、赵之事也。王欲焉而收齐、赵攻荆，欲焉而收荆、赵攻齐。欲王之东长之，待之也。”\u003cbr/\u003e\u003cbr/\u003e     长平之役\u003cbr/\u003e\u003cbr/\u003e     长平之役，平都君说魏曰：“王胡不为从？”魏王曰：“秦许吾以垣雍。”平都君曰：“臣以垣雍为空割也。”魏王曰：“何谓也？”平都君曰：“秦、赵久相持于长平之下而无决。天下合于秦则无赵，合于赵则无秦。秦恐王之变也，国外以垣雍饵王也。秦战胜赵，王敢责垣雍之割乎？’王曰：‘不敢。’秦战不胜赵，王能令韩出垣雍之割乎？王曰：‘不能。’臣故曰垣雍空割也。”魏王曰：“善。”\u003cbr/\u003e\u003cbr/\u003e     楼梧约秦魏\u003cbr/\u003e\u003cbr/\u003e     楼梧约秦、魏，将令秦王遇于境。谓魏王曰：“遇而无相，秦必置相。不听之，则交恶于秦；听之，则后王之臣，将皆务事诸侯之能令于王之上者。且遇于秦而相秦者，是无齐也，秦必轻王之强矣。有齐者不若相之，齐必喜，是以有雍者与秦遇，秦必重王矣。”\u003cbr/\u003e\u003cbr/\u003e     芮宋欲绝秦赵之交\u003cbr/\u003e\u003cbr/\u003e     芮宋欲绝秦、赵之交，故令魏氏收秦太后之养地。秦王于秦。芮宋谓秦王曰：“魏委国于王而王不受，故委国于赵也。李郝谓臣曰：‘子言无秦，而养秦太后以地，是欺我也。’故敝邑收之。”秦王怒，遂绝赵也。\u003cbr/\u003e\u003cbr/\u003e     为魏谓楚王\u003cbr/\u003e\u003cbr/\u003e     为魏谓楚王，曰：“索攻魏于秦，秦必不听王矣，是智困于秦而交疏于魏也。楚、魏有怨，则秦重矣。故王不如顺天下，遂伐齐，与魏便地，兵不伤，交不变，所欲必得矣。”\u003cbr/\u003e\u003cbr/\u003e     管鼻之令翟强与秦事\u003cbr/\u003e\u003cbr/\u003e     管鼻之令翟强与秦事。谓魏王曰：“鼻之与强犹晋人之与楚人也。晋人见楚人之急，带剑而缓之；楚人恶其缓而急之。令鼻之入秦之传舍，舍不足以舍之。强之入，无蔽于秦者。强，王贵臣也，而秦若此其甚，安可？”\u003cbr/\u003e\u003cbr/\u003e     成阳君欲以韩魏听秦\u003cbr/\u003e\u003cbr/\u003e     成阳君欲以韩、魏听秦，魏王弗利。白圭谓魏王曰：“王不如阴侯人说成阳君曰：‘君入秦，秦必留君，而以多割于韩矣。韩不听，秦必留君，而伐韩矣。故君不如安行求质于秦。’成阳君必不入秦，秦、韩不敢合，则王重矣。”\u003cbr/\u003e\u003cbr/\u003e     秦拔宁邑\u003cbr/\u003e\u003cbr/\u003e     秦拔宁邑，魏王令之谓秦王曰：“王归宁邑，吾请先天下构。”魏魏王曰：“王无听。魏王见天下之不足恃也，故欲先构。夫亡宁者，宜割二宁以求构；夫得宁者，安能归宁乎？”\u003cbr/\u003e\u003cbr/\u003e     秦罢邯郸\u003cbr/\u003e\u003cbr/\u003e     秦罢邯郸，攻魏，取宁邑。吴庆恐魏王之构于秦也，谓魏王曰：“秦之攻王也，王知其故乎？天下皆曰王近也。王不近秦，秦之所去。皆曰王弱也。王不弱二周。秦人去邯郸过二周而攻王者，以王为易制也。王亦知弱之召攻乎？”\u003cbr/\u003e\u003cbr/\u003e     魏王欲攻邯郸","cnt":0,"sort":6629044,"author":"刘向整理","prev":"6629043.html","next":"6629045.html","book_title":"战国策","updateTimeFmt":"2024-03-28 17:25:35","category":"都市小说"}