{"id":0,"code":"6629040.html","title":"第30章 魏一(2)","latest_chapter_name":"正文 第47章 中山(2)","xiao_shuo_code":"9213","content":"\u003cbr/\u003e\u003cbr/\u003e    “且夫从人多奋辞而寡可信，说一诸侯之王，出而乘其车；约一国而反，成而封侯之基。是故天下之游士，莫不日夜搤腕瞋目切齿以言从之便，以说人主。人主览其辞，牵其说，恶得无眩哉？臣闻积羽沉舟，群轻折轴，众口铄金，故愿大王之熟计之也。”\u003cbr/\u003e\u003cbr/\u003e     魏王曰：“寡人蠢愚，前计失之。请称东藩，筑帝宫，受冠代，祠春秋，效河外。”\u003cbr/\u003e\u003cbr/\u003e     齐魏约而伐楚\u003cbr/\u003e\u003cbr/\u003e     齐魏约而伐楚，魏以董庆为质于齐。楚攻齐，大败之，而魏弗救。田婴怒，将杀董庆。旰夷为董庆谓田婴曰：“楚攻齐，大败之，而不敢深入者，以魏为将内之于齐而击其后。今杀董庆，是示楚无魏也。魏怒合于楚，齐必危矣。不如贵董庆以善魏而疑之于楚也。”\u003cbr/\u003e\u003cbr/\u003e     苏秦拘于魏\u003cbr/\u003e\u003cbr/\u003e     苏秦拘于魏，欲走而之韩，魏氏闭关而不通。齐使苏厉为之谓魏王曰：“齐请以宋地封泾阳君，而秦不必也。夫秦非不利有齐而得宋地也，然其所以不受者，不信齐王与苏秦也。今秦见齐、魏之不合也如此其甚也，则齐必不欺秦，而秦信齐矣。齐、秦合而泾阳君有宋地，则非魏之利也。故王不如复东苏秦，秦必疑齐而不听也。夫齐、秦不合，天下无忧，伐齐成则地广矣。”\u003cbr/\u003e\u003cbr/\u003e     陈轸为秦使于齐\u003cbr/\u003e\u003cbr/\u003e     陈轸为秦使于齐，过魏，求见犀首。犀首谢陈轸。陈轸曰：“轸之所以来者，事也。公不见轸，轸且行，不得待异日矣。”犀首乃见之。陈轸曰：“公恶事乎？何为饮食而无事？无事必来？”犀首曰：“衍不肖，不能得事焉，何敢恶事？”陈轸曰：“请移天下之事于公。”犀首曰：“奈何？”陈轸曰：“魏使李从以车百乘使于楚，公可以居其中而疑之。公谓魏王曰：‘臣与燕、赵故矣，数令人召臣也，曰无事必来。今臣无事，请谒而往。无久，旬五之期。’王必无辞以止公。公得行，因自言于廷曰：‘臣急使燕、赵，急约车为行具。’”犀首曰：“诺。”谒魏王，王许之，即明言使燕、赵。\u003cbr/\u003e\u003cbr/\u003e     诸侯客闻之，皆使人告其王曰：“李从以成百乘使楚，犀首又以车三十乘使燕、赵。”齐王闻之。恐后天下得魏，以事属犀首，犀首受齐事。魏王止其行使。燕、赵闻之，亦以事属犀首。楚王闻之，曰：“李从约寡人，今燕、齐、赵皆以事因犀首，犀首必欲寡人，寡人欲之。”乃倍李从而以事因犀首。魏王曰：“所以不使犀首者，以为不可。令四国属以事，寡人亦以事因焉。”犀首遂主天下之事，复相魏。\u003cbr/\u003e\u003cbr/\u003e     张仪恶陈轸于魏王\u003cbr/\u003e\u003cbr/\u003e     张仪恶陈轸于魏王曰：“轸善事楚，为求壤地也甚力之。”左华谓陈轸曰：“仪善于魏王，魏王甚爱之。公虽百说之，犹不听也。公不如仪之言为资而反于楚王。”陈轸曰：“善。”因使人先言于楚王。\u003cbr/\u003e\u003cbr/\u003e     张仪欲穷陈轸\u003cbr/\u003e\u003cbr/\u003e     张仪欲穷陈轸，令魏召而相之，来将悟之。将行，其子陈应止其公之行，曰：“物之湛者，不可不察也。郑强出秦曰应为知。夫魏欲绝楚、齐，必重迎公。郢中不善公者，欲公之去也，必劝王多公之车。公至宋，道称疾而毋行，使人谓齐王曰：‘魏之所以迎我者，欲以绝齐、楚也。’”\u003cbr/\u003e\u003cbr/\u003e     齐王曰：“子果无之魏而见寡人也，请封子。”因以鲁侯之车迎之。\u003cbr/\u003e\u003cbr/\u003e     张仪走之魏\u003cbr/\u003e\u003cbr/\u003e     张仪走之魏，魏将迎之。张丑谏于王欲勿内，不得于王。张丑退，复谏于王曰：“王亦闻老妾事其主妇者乎？子长色衰，重家而已。今臣之事王，若老妾之事其主妇者。”魏因不纳张仪。\u003cbr/\u003e\u003cbr/\u003e     张仪欲以魏合于秦韩\u003cbr/\u003e\u003cbr/\u003e     张仪欲以魏合于秦、韩而攻齐、楚。惠施欲以魏合于齐、楚以案兵。人多为张子于王所。惠子谓王曰：“小事也。谓可者谓不可者正半，况大事乎？以魏合于秦、韩而攻齐、楚，大事也，而王之群臣皆以为可。不知是其可也，如是其明耶？而群臣之知术也，如是其同耶？是其可也，未若是其明也；而群臣之知术也，又非皆同也。是有其半塞也。所谓劫主者失其半者也。”\u003cbr/\u003e\u003cbr/\u003e     张子仪以秦相魏\u003cbr/\u003e\u003cbr/\u003e     张子仪以秦相魏，齐、楚怒而欲攻魏。雍沮谓张子曰：“魏之所以相公者，以公相则国家安而百姓无患。今公相而魏受兵，是魏计过也。齐、楚攻魏，公必危矣。”张子曰：“然则奈何？”雍沮曰：“请令齐、楚解攻。”雍沮谓齐、楚之君曰：“王亦闻张仪之约秦王乎？曰：‘王若相仪于魏，齐、楚恶仪必攻魏。魏战而胜，是齐、楚之兵折，而仪固得魏矣；若不胜魏，魏必事秦以持其国，必割地以赂王。若欲复攻，其敝不足以应秦。’此仪之所以与秦王阴相结也。今仪相魏而攻之，是使仪之计当于秦也，非所以穷仪之道也。”齐、楚之王曰：“善。”乃遽解攻于魏。\u003cbr/\u003e\u003cbr/\u003e     张仪欲并相秦魏\u003cbr/\u003e\u003cbr/\u003e     张仪欲并相秦、魏，故谓魏王曰：“仪请以秦攻三川，王以其间约南阳，韩氏亡。”史厌谓赵献曰：“公何不以楚佐仪求相之于魏？韩恐亡，必南走楚。仪兼相秦、魏，则公亦必并相楚、韩也。”\u003cbr/\u003e\u003cbr/\u003e     魏将相张仪\u003cbr/\u003e\u003cbr/\u003e     魏王将相张仪，犀受弗利，故令人谓韩公叔曰：“张仪以合秦、魏矣。其言曰：‘魏攻南阳，秦攻三川，韩氏必亡。’且魏所以贵张子者，欲得地，则韩之南阳举矣。子盍少委焉，以为衍功，则秦、魏之交可废矣。如此，则魏必图秦而弃仪，收韩而相衍。”公叔以为信，因而委之，犀首以为功，果相魏。\u003cbr/\u003e\u003cbr/\u003e     楚许魏六城\u003cbr/\u003e\u003cbr/\u003e     楚许魏六城，与之伐齐而存燕。张仪欲败之，谓魏王曰：“齐畏三国之合也，必反燕地以下楚，楚、赵必听之，而不与魏六城。是王失谋于楚、赵，而树怨于齐、秦也。齐遂伐赵，取乘丘，收侵地，虚、顿丘危。楚破南阳、九夷，内沛，许、鄢陵危。王之所得者亲观也。而道途宋、卫为制，事败为赵驱，事成功县宋、卫。”魏王弗听也。\u003cbr/\u003e\u003cbr/\u003e     张仪告公仲\u003cbr/\u003e\u003cbr/\u003e     张仪告公仲，令以饥故，赏韩王以近河外。魏王惧，闻张子。张子曰：“秦欲救齐，韩欲攻南阳，秦、韩合而欲攻南阳无异也，且以遇卜王，王不遇秦，韩之卜也决矣。”魏王遂尚遇秦信韩，广魏救赵，尺楚人遽于萆下，伐齐之事遂败。\u003cbr/\u003e\u003cbr/\u003e     徐州之役\u003cbr/\u003e\u003cbr/\u003e     徐州之役，犀首谓梁王曰：“何不阳与齐而阴结于楚？二国恃王，齐、楚必战。齐战胜楚，而与乘之，必取方城之外；楚战胜齐败，而与乘之，是太子之雠报矣。”\u003cbr/\u003e\u003cbr/\u003e     秦败东周\u003cbr/\u003e\u003cbr/\u003e     秦败东周，与魏战于伊阙，杀犀武。魏令公孙衍乘胜而留于境，请卑辞割埊，以讲于秦。为窦屡谓魏王曰：“臣不知衍之所以听于秦之少多，然而臣能半衍之割而令秦讲于王。”王曰：“奈何？”对曰：“王不若与窦屡关内侯，而令赵。王重其行而厚奉之。因扬言曰：‘闻周、魏令窦屡以割魏于奉阳君而听秦矣。’夫周君、窦屡、奉阳君之与穰侯，贸首之仇也。今行和者，窦屡也；制割者，奉阳君也。太后恐其不因穰侯也，而欲败之，必以少割请合于王，而和于东周与魏也。”\u003cbr/\u003e\u003cbr/\u003e     齐王将见燕赵楚之相于卫\u003cbr/\u003e\u003cbr/\u003e     齐王将见燕、赵、楚之相于卫，约外魏。魏王惧，恐其谋伐魏也，告公孙衍。公孙衍曰：“王与臣百金，臣请败之。”王为约车，载百金。犀首期齐王至之曰，先以车五十乘而至卫，间齐行以百金，以请先见齐王。乃得见，因久坐，安从容谈。三国之相怨。谓齐王曰：“王与三国约外魏，魏使公孙衍来，今久与之谈，是王谋三国也。”齐王曰：“魏王闻寡人来，使公孙子开寡人，寡人无与之语也。”三国之不相信齐王之遇，遇事遂败。\u003cbr/\u003e\u003cbr/\u003e     魏令公孙衍请和于秦\u003cbr/\u003e\u003cbr/\u003e     魏令公孙衍请和于秦，绮母恢教之语曰：“无多割。曰，和成固有秦重和以与王遇；和不成，则后必莫能以魏合与秦者矣。”\u003cbr/\u003e\u003cbr/\u003e     公孙衍为魏将\u003cbr/\u003e\u003cbr/\u003e     公孙衍为魏将，与其相田繻不善。季子为衍谓梁王曰：“王独不见夫服牛骖骥乎？不可以行百步。今王以衍为可使将，故用之也；而听相之计，是服牛骖骥也。牛马俱死，而不能成其功，王之国必伤矣！愿王察之。”","cnt":0,"sort":6629040,"author":"刘向整理","prev":"6629039.html","next":"6629041.html","book_title":"战国策","updateTimeFmt":"2024-03-28 17:25:35","category":"都市小说"}