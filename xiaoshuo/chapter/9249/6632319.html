{"id":0,"code":"6632319.html","title":"第17章","latest_chapter_name":"正文 第41章","xiao_shuo_code":"9249","content":"\u003cbr/\u003e\u003cbr/\u003e    鲁丹三说中山之君而不受也，因散五十金事其左右，复见，未语，而君与之食。鲁丹出，而不反舍，遂去中山。其御曰：反见，乃始善我，何故去之？鲁丹曰：夫以人言善我，必以人言罪我。未出境，而公子恶之曰：为赵来间中山。君因索而罪之。\u003cbr/\u003e\u003cbr/\u003e     田伯鼎好士而存其君，白公好士而乱荆，其好士则同，其所以为则异。公孙友自刖而尊百里，竪刁自宫而谓桓公，其自刑则同，其所以自邢之为则异。慧子曰：往者东走，逐者亦东走，其东走则同，其所以东走之为则异。故曰：同事之人，不可不审察也#3。\u003cbr/\u003e\u003cbr/\u003e     说林下\u003cbr/\u003e\u003cbr/\u003e     伯乐教二人相跟马，相与之简子厩观马。一人举踶马，其一人从后而循之，三抚其尻而马不踶，此自以为失相。其一人曰：子非失相也。此其为马也，踒肩而肿膝。夫踶马者也，举后而任前，肿膝不可任也，故后不举。子巧于相踶马而拙于任肿膝。夫事有所必归，而以有所肿膝而不任，智者之所独知也。惠子曰：置猿于柙中，则与豚同。故势不便，非所以逞能也。\u003cbr/\u003e\u003cbr/\u003e     卫将军文子见曾子，曾子不起而延于坐席，正身于奥。文子谓其御曰：曾子，愚人也哉，以我为君子也，君子安可毋敬也？以我为暴人也，暴人安可侮也？曾子不戮命也。\u003cbr/\u003e\u003cbr/\u003e     乌有翢翢者，重首而屈尾，将欲饮于河则必颠，乃衔其羽而饮之。人之所有饮不足者，不可不索其羽也。\u003cbr/\u003e\u003cbr/\u003e     鱣似蛇，蚕似蠋。人见蛇则惊骇，见蠋则毛起。渔者持鱣，妇人拾蚕，利之所在，皆为贲、诸。\u003cbr/\u003e\u003cbr/\u003e     伯乐教其所憎者相千里之马，教其所爱者相驽马。千里之马时一，其利缓，驽马日售，其利急。此周书所谓下言而上用者惑也。\u003cbr/\u003e\u003cbr/\u003e     桓赫曰：刻削之道，鼻若如大，目莫如小。鼻大可小，小不可大也。目小可大，大不可小也。举事亦然，为其不可复者也，则事寡败矣。\u003cbr/\u003e\u003cbr/\u003e     崇侯、恶来知不适纣之诛也，而不见武王之灭之也。比干、子胥知其君之必亡也，而不知身之死也。故曰：崇侯、恶来知心而不知事，比干、子胥知事而不知心。圣人其备矣。\u003cbr/\u003e\u003cbr/\u003e     宋太宰贵而主断。季子将见宋君，梁子闻之曰：语必可与太宰三坐乎，不然，将不免。季子因说以贵主而轻国。\u003cbr/\u003e\u003cbr/\u003e     杨朱之弟杨布衣素衣而出，天雨，解素衣，衣缁衣而反，其狗不知而吠之。杨布怒，将击之。杨朱曰：子毋击也，子亦犹是。曩者使女狗白而往，黑而来，子岂能毋怪哉。\u003cbr/\u003e\u003cbr/\u003e     惠子曰：羿执鞅持扞，操弓关机，越人争为持的。弱子扞弓，慈母入室闭户。故曰：可必，则越人不疑羿。不可必，则慈母逃弱子。\u003cbr/\u003e\u003cbr/\u003e     桓公问管仲：富有涯乎？答曰：水之以涯，其无水者也。富之以涯，其富已足者也。人不能自止于足，而亡其富之涯乎。\u003cbr/\u003e\u003cbr/\u003e     宋之富贾有监止子者，与人争买百金之璞玉，因佯失而毁之，负其百金，而理其毁瑕，得千溢焉。事有举之而有败而贤其毋举之者，负之时也。\u003cbr/\u003e\u003cbr/\u003e     有欲以御见荆王者，众驺妒之，因曰：臣能撽鹿。见王，王为御，不及鹿，自御及之。王善其御也，乃言众驺妒之。\u003cbr/\u003e\u003cbr/\u003e     荆令公子将伐陈，丈人送之曰：晋强，不可不慎也。公子曰：丈人奚优，吾为丈人破晋。丈人曰：可。吾方庐陈南门之外。公子曰：是何也？曰：我笑勾践也，为人之如是其易也，己独何为密密十年难乎？\u003cbr/\u003e\u003cbr/\u003e     尧以天下让许由，许由逃之，舍于家人，家人藏其皮冠。夫弃天下而家人藏其皮冠，是不知许由者也。\u003cbr/\u003e\u003cbr/\u003e     三虱相与讼，一虱过之，曰：讼者奚说？三虱曰：争肥饶之地。一虱曰：若亦不患腊之至而茅之燥耳，若又奚患？于是乃相与聚嘬其母而食之。彘臞，人乃弗杀。\u003cbr/\u003e\u003cbr/\u003e     虫有蚘或作蚢者，一身两口，争食相龄也。遂相杀，因自杀。人臣之争事而亡其国者，皆蚘类也。\u003cbr/\u003e\u003cbr/\u003e     宫有垩器，有涤则絜矣。行身亦然，无涤垩之地则寡非矣。\u003cbr/\u003e\u003cbr/\u003e     公子纠将为乱，桓公使使者视之，使者报曰：笑不乐，视不见，必为乱。乃使鲁人杀之。\u003cbr/\u003e\u003cbr/\u003e     公孙弘断发而为越王骑，公孙喜使人绝之曰：吾不与子为昆弟矣。公孙弘曰：我断发，子断颈而为人用兵，伐将谓子何？周南之战，公孙喜死焉。\u003cbr/\u003e\u003cbr/\u003e     有与悍者邻，欲卖宅而避之。人曰：是其贯将满#4矣，子姑待之。答曰：吾恐其以我满贯也。遂去之。故曰：物之几者，非所靡也。\u003cbr/\u003e\u003cbr/\u003e     孔子#5谓弟子曰：孰能导子西之钓名也？子贡曰：赐也能。乃导之，不复疑也。孔子曰：宽哉，不被于利。絜哉，民性有恒。曲为曲，直为直。\u003cbr/\u003e\u003cbr/\u003e     孔子曰：子西不兔。白公之难，子西死焉。故曰：直于行者曲于欲。\u003cbr/\u003e\u003cbr/\u003e     晋中行文子出亡，过于县邑，从者曰：此啬夫，公之故人，公奚不休舍？且待后车。文子曰：吾尝好音，此人遗我呜琴。吾好佩，此人遗我玉环。是振我过者也。以求容于我者，吾恐其以我求容于人也。乃去之。果收文子后车二乘而献之其君矣。\u003cbr/\u003e\u003cbr/\u003e     周趮谓宫他曰：为我谓齐王曰：以齐资我于魏，请以魏事王。宫他曰：不可。是示之无魏也，齐王必不资于无魏者，而以怨有魏者。公不如曰：以王之所欲，臣请以魏听王。齐王必以公为有魏也，必因公。是公有齐也，因以有齐、魏矣。白圭谓宋令尹曰：君长自知政，公无事矣。今君少主也而务名，不如令荆贺君之孝也，则君不夺公位，而大敬重公，则公常用宋矣。\u003cbr/\u003e\u003cbr/\u003e     管仲、鲍叔相谓曰：君乱甚矣，必失国。齐国之诸公子其可辅者，非公子纠则小白也，与子人事一人焉，先达者相收。管仲乃从公子纠，鲍叔从小白。国人果弑君，小白先入为君，鲁人拘管仲而效之，鲍叔言而相之。故谚曰：巫咸虽善祝，不能自祓也。秦医虽善除，不能自弹也。以管仲之圣而待鲍叔之助，此鄙谚所谓虏自卖裘而不售，士自誉辩而不信者也。\u003cbr/\u003e\u003cbr/\u003e     荆王伐吴，吴使沮卫蹶融犒于荆师，而将军曰：缚之，杀以衅鼓。问之曰：女来卜乎？答曰：卜。卜吉乎？曰：吉。荆人曰：今荆将与女衅鼓其何也？答曰：是故其所以吉也。吴使臣来也，固视将军怒。将军怒，将深沟高垒。将军不怒，将懈怠。今也将军杀臣，则吴必警守矣。且国之卜，非为一臣卜。夫杀一臣而存一国，其不言吉何也？且死者无知，则以臣衅鼓无益也。死者有知也，臣将当战之时，臣使鼓不鸣。荆人因不杀也。\u003cbr/\u003e\u003cbr/\u003e     智伯将伐仇由，而道难不通。乃铸大钟遗仇由之君，仇由之君大说，除道将内之。赤章曼枝曰：不可。此小之所以事大也，而今也大以来，卒必随之，不可内也。仇由之君不听，遂内之。赤章曼枝因断毂而驱，至于齐七月，而仇由亡矣。\u003cbr/\u003e\u003cbr/\u003e     越已胜吴，又索卒于荆而攻晋。左史倚相谓荆王曰：夫越破吴，豪士死，锐卒尽，大甲伤，今又索卒以攻晋，示我不病也，不如起师与分吴。荆王曰：善。因起师而从越。越王怒，将击之，大夫种曰：不可。吾豪士尽，大甲伤，我与战必不克，不如赂之。乃割露山之阴五百里以赂之。\u003cbr/\u003e\u003cbr/\u003e     荆伐陈，吴救之，军间三十里，雨十日，夜星。左史倚相谓子期曰：雨十日，甲辑而兵聚，吴人必至，不如备之。乃为陈，陈未成也而夫人至，见荆陈而反。左史曰：吴反覆六十里，其君子必休，小人必食，我行三十里击之，必可败也。乃从之遂破吴军。\u003cbr/\u003e\u003cbr/\u003e     韩、赵相与为难。韩子索兵于魏曰：愿借师以伐赵。魏文侯曰：寡人与赵兄弟，不可以从。赵又索兵以攻韩，文侯曰：寡人与韩兄弟，不敢从。二国不得兵，怒而反。已乃知文侯以构于己，乃皆朝魏。\u003cbr/\u003e\u003cbr/\u003e     齐伐鲁，索谗鼎，鲁以其鴈往，齐人曰：属也。鲁人曰：真也。齐曰：使乐正子春来，吾将听子。鲁君请乐正子春，乐正子春曰：胡不以其真往也？君曰：我爱之。答曰：臣亦爱臣之信。\u003cbr/\u003e\u003cbr/\u003e     韩咎立为君，未定也。弟在周，周欲重之，而恐韩咎不立也。綦毋恢曰：不若以车百乘送之。得立，因曰为戒。不立，则曰来效贼也。\u003cbr/\u003e\u003cbr/\u003e     靖郭君曰将城薛，客多以谏者。靖郭君谓谒者曰：毋为客通。齐人有请见者曰：臣请三言而已，过三言，臣请烹。靖郭君因见之，客趋进曰：海大鱼。因反走。靖郭君曰：请闻其说。客曰：臣不敢以死为戏。靖郭君曰：愿为寡人言之。答曰：君闻大鱼乎？网不能止，缴不能絓也，荡而失水，蝼蚁得意焉。今夫齐亦君之海也，君长有齐，奚以薛为？君失齐、虽隆薛城至于天犹无益也。靖郭君曰：善。乃辍，不城薛。\u003cbr/\u003e\u003cbr/\u003e     荆王弟在秦，秦不出也。中射之士曰：资臣百金，臣能出之。因载百金之晋，见叔向曰：荆王弟在秦，秦不出也，请以百金委叔向。叔向受金，而以见之晋平公曰：可以城壶丘矣。平公曰：何也？对曰：刑王弟在秦，秦不出也，是秦恶荆也，必不敢禁我城壶丘。若禁之，我曰：为我出荆王之弟，吾不城也。彼如出之，可以德荆。彼不出，是卒恶也，必不敢禁我城壶丘矣。公曰：善。乃城壶丘，谓秦公曰：为我出荆王之弟，吾不城也。秦因出之，荆王大说，以谏金百溢遗晋。\u003cbr/\u003e\u003cbr/\u003e     阖庐攻郢，战三胜。问子胥曰：可以退乎？子胥对曰：溺人者，一饮而止则无溺者，以其不休也，不如乘之以沈之。\u003cbr/\u003e\u003cbr/\u003e     郑人有一子将宦，谓其家曰：必筑坏墙，是不善人将窃。其巷人亦云。不时筑，而人果窃之。以其子为智，以巷人告者为盗。\u003cbr/\u003e\u003cbr/\u003e     注释：\u003cbr/\u003e\u003cbr/\u003e     #1『日』显系『曰』 之误，当改。\u003cbr/\u003e\u003cbr/\u003e     #2『正』 显系『王』之误，当改。\u003cbr/\u003e\u003cbr/\u003e     #3此处脱篇题『说林下第二十三』 及正文一千余字。据陈奇猷韩非子集释本补。\u003cbr/\u003e\u003cbr/\u003e     #4此处衍『也遂去之故曰勿之』八字，据迂评本、凌瀛初本删。\u003cbr/\u003e\u003cbr/\u003e     #5此处衍『日』字，当删。","cnt":0,"sort":6632319,"author":"韩非","prev":"6632318.html","next":"6632320.html","book_title":"韩非子","updateTimeFmt":"2024-03-28 17:25:45","category":"都市小说"}