{"id":0,"code":"6632342.html","title":"第40章","latest_chapter_name":"正文 第41章","xiao_shuo_code":"9249","content":"\u003cbr/\u003e\u003cbr/\u003e    今则不然，士民纵恣于内，言谈者为势于外，外内称恶以待强敌，不亦殆乎！故羣臣之言外事者，非有分于从衡之党，则有仇雠之忠，而借力于国也。从者，合众强以攻一弱也，而衡者，事一强以攻众弱也。皆非所以持国也。今人臣之言衡者皆曰：不事大则遇敌受祸矣。事大未必有实，则举图而委，效玺而请兵矣。献图则地削，效玺则名卑，地削则国削，名卑则政乱矣。事大为衡未见其利也，而亡地乱政矣。人臣之言从者皆曰：不救小而伐大则失天下，失天下则国危，国危而卑。救小未必有实，则起兵而敌大矣。救小未必能存，而交大未必不有疏，有疏则为强国制矣。出兵则军败，退守则城拔，救小为从未见其利，而亡地败军矣。是故事强则以外权士官于内，救小则以重求利于外，国利未立，封土厚禄至矣。主上虽卑，人臣尊矣。国地虽削，私家富矣。事成则以权长重，事败则以富退处。人主之于其听说也，于其臣，事未成则爵禄已尊矣。事败而弗诛，则游说之士孰不为用矰缴之说而傲幸其后？故破国亡主以听言谈者之浮说，此其故何也？是人君不明于公私之利，不察当否之言，而诛罚不必其后也。皆曰：外事大可以王，小可以安。夫王者，能攻人者也，而安则不可攻也。强则能攻人者也，治则不可攻也。治强不可责于外，内政之有也。今不行法术于内，而事智于外，则不至于治强矣。鄙谚曰：长袖善舞，多钱善贾。此言多资之易为工也。故治强易为谋，弱乱难为计。故用于秦者十变而谋希失，用于燕者一变而计希得，非用于秦者必智，用于燕者必愚也，盖治乱之资异也。故周去秦为从，期年而举。卫离魏为衡，半岁而亡。是周灭于从，卫亡于衡也。使周、卫缓其从衡之计，而严#11其境内之治，明其法禁，必其赏罚，尽其地力，以多其积，致其民死以坚其城守，天下得其地则其利少，攻其国则其伤大，万乘之国莫敢自顿于坚城之下，而使强敌裁其弊也，此必不亡之术也。舍必不亡之术而道必灭之事，治国者之过也。智困于内而政乱于外，则亡不可振也。\u003cbr/\u003e\u003cbr/\u003e     民之政计，皆就安利如辟危穷。今为之攻战，进则死于敌，退则死于诛则危矣。弃私家之事而必汗马之劳，家困而上弗论则穷矣。穷危之所在也，民安得勿避？故事私门而完解舍，解舍完则远战，远战则安。行货赂而袭当涂者则求得，求得则私安，私安则利之所在，安得勿就？是以公民少而私人众矣。夫明王治国之政，使其商工游食之民少而名卑，以寡趣本务而趋末作。今世近习之请行则官爵可买，官爵可买则商工不卑也矣。奸财货贾得用于市，则商人不少矣。聚歛倍农而致尊过耕战之士，则耿介之士寡而高价之民多矣。是故乱国之俗，其学者则称先王之道以籍仁义，盛容服而饰辩说，以疑当世之法而贰人主之心。其言古者为设诈称，借于外力以成其私，而遗社稷之利。其带剑者聚徒属，立节操以显其名，而犯五官之禁。其患御者积于私门，尽货赂而用重人之谒，退汗马之劳。其商工之民，修治苦窳之器，聚弗靡之财，蓄积待时而侔农夫之利。此五者，邦之蠹也。人主不除此五蠹之民，不养耿介之士，则海内虽有破亡之国，削灭之朝，亦勿怪矣。\u003cbr/\u003e\u003cbr/\u003e     显学\u003cbr/\u003e\u003cbr/\u003e     世之显学，儒、墨也。儒之所至，孔丘也。墨之所至，墨翟也。自孔子之死也，有子张之儒，有子思之儒，有颜氏之儒，有孟氏之儒，有漆雕氏之儒，有仲粱氏之儒，有孙氏之儒，有乐正氏之儒。自墨子之死也，有相里氏之墨，有相夫氏之墨，有邓陵氏之墨。故孔、墨之后，儒分为八，墨离为三，取舍相反不同，而皆自谓真孔、墨。孔、墨#12不可复生，将谁使定世之学乎？孔子、墨子俱道尧、舜，而取舍不同，皆自谓真尧、舜，尧、舜不复生，将谁使定儒、墨之诚乎？殷、周七百余岁，虞、夏二千余，而不能定儒、墨之真，今乃欲审尧、舜之道于三千岁之前，意者其不可必乎？无参验而必之者愚也，弗能必而据之者诬也。故明据先王，必定尧、舜者，非愚则诬也。愚诬之学，杂反之#13行，明主弗受也。墨者之葬也，冬日冬服，夏日夏服，桐棺三寸，服丧三月，世以为俭而礼之。儒者破家而葬，服丧三年，大毁扶杖，世主以为孝而礼之。夫是墨子之俭，将非孔子之侈也。是孔子之孝，将非墨子之戾也。今孝戾、侈俭俱在儒、墨，而上兼礼之。漆雕之议，不色挠，不目逃，行曲则违于臧获，行直则怒于诸侯，世主以为廉而礼之。宋荣子之议，设不鬬争，取不随仇，不羞囹圄，见侮不辱，世主以为宽而礼之。夫是漆雕之廉，将非宋荣之恕也。是宋荣之宽，将非漆雕之暴也。今宽廉、恕暴俱在二子，人主兼而礼之。自愚诬之学、杂反之辞争，而人主俱听之，故海内之士，言无定术，行无常议。夫冰炭不同器而久，寒暑不兼时而至，杂反之学不两立而治，今兼听杂学缪行同异之辞，安得无乱乎？听行如此，其于治人又必然矣。\u003cbr/\u003e\u003cbr/\u003e     今世之学士语治者多曰：与贫穷地，以实无资。今夫与人相善也，无丰年旁入#14之利而独以完给者，非力则俭也。与人相善也，无饥馑疾疚祸罪之殃独以贫穷者，非侈则堕也。侈而堕者贫，而力而俭者富。#15今上徵歛于富人以布施于贫家，是夺力俭而与侈堕也。而欲索民之疾作而节用，不可得也。今有人于此，义不入危城，不处军旅，不以天下大利易其胫一毛，世主必从而礼之，贵其智而高其行，以为轻物重生之士也。夫上所以陈良田大宅设爵禄，所以易民死命也，今上尊贵轻物重生之士，而索民之出死而重殉上事，不可得也。藏书策，习谈论，聚徒役，服文学而议说，世主必从而礼之，曰：敬贤士，先王之道也。夫吏之所税，耕者也，而上之所养，学士也。耕者则重税，学士则多赏，而索民之疾作而少言谈，不可得也。立节参明，执操不侵，怨言过于耳必随之以剑，世主必从而礼之，以为自好之士。夫斩首之劳不赏，而家鬭之勇尊显，而索民之疾战距敌而毋私鬭，不可得也。国平则养儒侠，难至则用介士，所养者非所用，所用者非所养，此所以乱也。且夫人主之于听学也，若是其言，宜布之官而用其身，若非其言，宜去其身而息其端。今以为是也而弗布于官，以为非也而不息其端，是而不用，非而不息，乱亡之道也。\u003cbr/\u003e\u003cbr/\u003e     澹台子羽，君子之容也，仲尼几而取之，与处久而行不称其貌。宰予之辞，雅而文也，仲尼几而取之，与处而智不充其辩。故孔子曰：以容取人乎，失之子羽。以言取人乎，失之宰予。#16故以仲尼之智，而有失实之声。今之新辩滥乎宰予#17，而世主之听眩乎仲尼，为悦其言，因任其身，则焉得无失乎？是以魏任孟卯之辩而有华下之患，赵任马服之辩而有长平之祸。此二者，任辩之失也。夫视锻锡而察青黄，区冶#18不能以必剑。水击鹄鴈，陆断驹马，则臧获不疑钝利。发齿吻形容，伯乐不能以必马。授车就驾，而观其末涂，则臧获不疑驽良。观容服，听辞言，仲尼不能以必士。试之官职，课其功伐，则庸人不疑于愚智。故明主之吏，宰相必起于州部，猛将必发于卒伍#19。夫有功者必赏，则爵禄厚而愈劝。迁官袭级，则官职大而愈治。夫爵禄大而官职治，王之道也。\u003cbr/\u003e\u003cbr/\u003e     磐石千里不可谓富，象人百万不可谓强。石非不大，数非不众也，而不可谓富强者，磐不生粟，象人不可使距敌也。今商官技艺之士亦不垦而食，是地不垦与磐石一贯也。儒侠毋军劳，显而荣者则民不使，与象人同事也。夫祸知磐石象人，而不知祸商官儒侠为不垦之地，不使之民，不知事类者也。故敌国之君王，虽说吾义，吾弗入贡而臣。关内之侯，虽非吾行，吾必使执禽而朝。是故力多则人朝#20，力寡则朝于人，故明君务力。夫严家无悍虏，而慈母有败子，吾以此知威势之可以禁暴，而德厚之不足以止乱也。\u003cbr/\u003e\u003cbr/\u003e     夫圣人之治国，不恃人之为吾善也，而用其不得为非也。恃人之为吾善也，境内不什数，用人不得非，一国可使齐。为治者用众而舍寡，故不务德而务法。夫必恃自直之箭，百世无矢，恃自圜之木，千岁无轮矣。自直之箭，自圜之木，百世无有一，然而世皆乘车射禽者何也？隐括之道用也。虽有不恃隐括而有自直之箭、自圜之木，良工弗贵也，何则？乘者非一人，射者非一发也。不恃赏罚而侍自善之民，明主弗贵也，何则？国法不可失，而所治非一人也。故有术之君，不随适然之善，适然，谓偶然也。而行必然之道。\u003cbr/\u003e\u003cbr/\u003e     今或谓人曰：使子必智而寿，则世必以为狂。夫智，性也；寿，命也。性命者，非所学于人也，而以人之所不能为说人，此世之所以谓之为狂也。谓之不能，然则是谕也。夫谕，性也。以仁教人，是以智与寿说也，有度之主弗受也。故善毛啬、西施之美，无益吾面。用脂泽粉黛，则倍其初。言先王之仁义，无益于治。明吾法度，必吾赏罚者，亦国之脂泽粉黛也。故明主急其助而缓其颂，故不道仁义。今巫祝之祝人曰：使若千秋万岁。千秋万岁之声聒#21耳，而一日之寿无徵于人，此人所以简巫祝也。今世儒者之说人主，不言今之所以为治，而语已治之功。不审官法之事，不察奸邪之情，而皆道上古之传，誉先王之成功。儒饰辞曰：听吾言，则可以霸王。此说者之巫祝，有度之主不受也。故明主举实事，去无用，不道仁义者故，不听学者之言。今不知治者必曰：得民之心。欲得民之心而可以为治，则是伊尹、管仲无所用也，将听民而已矣。民智之不可用、犹婴儿之心也。夫婴儿不剔首则腹痛，首病不治，则加痛也。不？痤则寖益。谓痈也。？威而溃之，披？也。剔首、？痤必一人抱之，慈母治之，然犹啼呼不止，婴儿子不知犯其所小苦致其所大利也。今上急耕田恳草以厚民产也，而以上为酷。修刑重罚以为禁邪也，而以上为严。徵赋钱粟以实仓库，且以救饥馑备军旅也，而以为贪。境内必知介，而无私解，并力疾鬭所以禽虏也，而以上为暴。此四者所以治安也，而民不知悦也。夫求圣通之士者，为民知之不足师用。昔禹决江浚河而民聚瓦石，欲以击禹也。子产开亩树桑郑人谤訾。禹利天下，子产存郑，人皆以受谤，夫民智之不足用亦明矣。故举士而求贤智，为政而期适民，皆乱之端，未可与为治也。\u003cbr/\u003e\u003cbr/\u003e     注释：\u003cbr/\u003e\u003cbr/\u003e     #1『胈』误为『肢』，据张榜本、迂评本改。\u003cbr/\u003e\u003cbr/\u003e     #2『文』藏本误作『大』，今正。\u003cbr/\u003e\u003cbr/\u003e     #3此处脱『称』字，据凌瀛初本、迂评本补。\u003cbr/\u003e\u003cbr/\u003e     #4『君』误为『民』，据张榜本改。\u003cbr/\u003e\u003cbr/\u003e     #5『未』字脱，据迂评本补。\u003cbr/\u003e\u003cbr/\u003e     #6藏本作『溢跖』显系『盗跖』之误，今正。\u003cbr/\u003e\u003cbr/\u003e     #7『先生』藏本误为『先王』，据陈奇猷本改。\u003cbr/\u003e\u003cbr/\u003e     #8『取』字脱，依陈奇猷本补。\u003cbr/\u003e\u003cbr/\u003e     #9『介土』显系『介士』之误，当改。\u003cbr/\u003e\u003cbr/\u003e     #10『言』藏本误为『民』，据赵用贤本、凌瀛初本改。\u003cbr/\u003e\u003cbr/\u003e     #11『严』字藏本脱，据凌瀛初本补。\u003cbr/\u003e\u003cbr/\u003e     #12『孔墨』二字脱，据迂评本补。\u003cbr/\u003e\u003cbr/\u003e     #13依文例当有『之』字，据陈奇猷本补。\u003cbr/\u003e\u003cbr/\u003e     #14『入』藏本误作『人』，今正。\u003cbr/\u003e\u003cbr/\u003e     #15『富』字误衍，当删。\u003cbr/\u003e\u003cbr/\u003e     #16『以』字衍，据陈奇猷说删。\u003cbr/\u003e\u003cbr/\u003e     #17『宰子』显系『宰予』之误，．据陈奇猷本改。\u003cbr/\u003e\u003cbr/\u003e     #18『区治』显系『区冶』之误，据陈奇猷本改。\u003cbr/\u003e\u003cbr/\u003e     #19『平伍』显系『卒伍』之误，当改。\u003cbr/\u003e\u003cbr/\u003e     #20『朝』误为『或』，据陈奇猷说改。\u003cbr/\u003e\u003cbr/\u003e     #21『聒』藏本误作『栝』，据张榜本改。","cnt":0,"sort":6632342,"author":"韩非","prev":"6632341.html","next":"6632343.html","book_title":"韩非子","updateTimeFmt":"2024-03-28 17:25:45","category":"都市小说"}