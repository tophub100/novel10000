{"id":0,"code":"6632333.html","title":"第31章","latest_chapter_name":"正文 第41章","xiao_shuo_code":"9249","content":"\u003cbr/\u003e\u003cbr/\u003e    难一\u003cbr/\u003e\u003cbr/\u003e     古人行事，或有不合理，韩子立义以难之。\u003cbr/\u003e\u003cbr/\u003e     晋文公将与楚人战，召舅犯问之曰：吾将与楚人战，彼众我寡，为之奈何？舅犯对曰：臣闻之，繁礼君子，不厌忠信。礼繁缛，故曰繁礼。唯忠信可以学礼，故曰不厌忠信。战阵之间，不厌诈伪。非谲诈不能制胜，故曰不厌诈伪也。君其诈之而已矣。文公辞舅犯，因召雍季而问之曰：我将与楚人战，彼众我寡，为之奈何？雍季对曰：焚林而田，偷苟且也。多兽，后不必无兽。以诈遇民，偷取一时，后必无复。因诈得利，必以诈伪俗，故无#1复有忠信。文公曰：善。辞雍季，以舅犯之谋与楚人成以败之。归而行爵，先雍季而后舅犯。群臣曰：城濮之事，舅犯谋也，夫用其言而后其身可乎？文公曰：此非君所知也。夫舅犯言，一时之权也，雍季言，万世之利也。仲尼闻之曰：文公之霸也宜哉！既知一时之权，又知万世之利。\u003cbr/\u003e\u003cbr/\u003e     或曰：雍季之对，不当文公之问。凡对问者，有因问小大缓急而对也，所问高大而对以卑狭，则明主弗受也。今文公问以少遇众，而对曰后必无复，此非所以应也。且文公不知一时之权，又不知万世之利。战而胜，则国安而身定，兵强而威立，虽有后复，莫大于此，万世之利，奚患不至？战而不胜，则国亡兵弱，身死名息，拔拂今日之死不及，安暇待万世之利？待万世之利在今日之胜，今日之胜在诈于敌，诈敌，万世之利已。故曰：雍季之对不当文公之问。且文公又不知舅犯之言。舅犯所谓不厌诈伪者，不谓诈其民，请诈其敌也。敌者，所伐之国也，后虽无复，何伤哉？文公之所以先雍季者，以其功耶？则所以胜楚破军者，舅犯之谋也。以其善言耶？则雍季乃道其后之无复也，此未有善言也。舅犯则以兼之矣。舅犯曰：繁礼君子，不厌忠信者，忠所以爱其下也，信所以不欺其民也。夫既以爱而不欺矣，言孰善于此？然必曰出于诈伪者，军旅之计也。舅犯前有善言，后有战胜，故舅犯有二功而后论，雍季无一焉而先赏。文公之霸也不亦宜乎？仲尼不知善赏也。仲尼不知善赏，妄叹宜哉乎？\u003cbr/\u003e\u003cbr/\u003e     历山之农者侵畔，舜往耕焉，朞年，甽亩正。相谦故正也。河滨之渔者争抵，抵，水中高地，钓者依之。舜往渔焉，朞年而让长。东夷之陶者器苦窳，苦窳，恶也。舜往陶焉，朞年而器牢。仲尼叹曰：耕、渔与陶，非舜官也，非大人之事。而舜往为之者，所以救败也。舜其信仁乎！乃躬耕处苦而民从之，故曰圣人之德化乎。\u003cbr/\u003e\u003cbr/\u003e     或问儒者曰：方此时也，尧安在？其人曰：尧为天子。然则仲尼之圣尧奈何？尧在上，三人为恶，仲尼请尧为圣者，奈何？圣人明察在上位，将使天下无奸也。今耕渔不争，陶器不窳，舜又何德之化？若尧以圣在上，则自有礼让，何须舜以化之？舜之救败也，则是尧有失也。贤舜则去尧之明察，圣尧则去舜之德化，不可两得也。楚人有斋楯与矛者，誉之曰：吾楯之坚，莫能陷也。又誉其矛曰：吾矛之利，于物无不陷也。或曰：以子之矛陷子之楯，何如？其人弗能应也。夫不可陷之楯与无不陷之矛，不可同世而立。今尧、舜之不可两誉，矛楯之说也。且舜救败，朞年已一过，三年已三过，舜有尽，寿有尽，天下过无以已，以有尽逐无已，所止者寡矣。赏罚使天下必行之，令曰：中程者赏，弗中程者诛。令朝至暮变，暮至朝变，十日而海内毕矣，奚待朞年？舜犹不以此说尧令从己，乃躬亲，不亦无术乎？且夫以身为苦而后化民者，尧、舜之所难也。处势而骄下者，庸主之所易也。将治天下，释庸主之所易，道尧、舜之所难，未可与为政也。\u003cbr/\u003e\u003cbr/\u003e     管仲有病，桓公往问之曰：仲父病，不幸卒于大命，将奚以告寡人？管仲曰：微君言，臣故将谒之。愿君去竪刁，除易牙，远卫公子开方。易牙#2为君主味，君主惟人肉未尝，易牙蒸其首子而进之。夫人情莫不爱其子，今弗爱其子，安能爱君？君拓而好内，竪刁自宫以治内。人情莫不爱其身，身且不爱，安能爱君？开方事君十五年，齐、卫之间不容数日行，弃其母#3久官不归。其母不爱，安能爱君？臣闻之，矜伪不长，盖虚不久。言盖藏诈事不可久也。愿君去此三子者也。管仲卒死，而桓公弗行。及桓公死，虫出尸不葬。\u003cbr/\u003e\u003cbr/\u003e     或曰：管仲所以见告桓公者，非有度者之言也。所以去竪刁、易牙者，以不爱其身，适君之欲也。曰不爱其身，安能爱君，然则臣有尽死力以为其主者，尽死力亦不爱身也。管仲将不用也。曰不爱其死力，安能爱君，是君去忠臣也。且以不爱其身，度其不爱其君，是将以管仲之不能死公子糺度其不死桓公也。是管仲亦在所去之域矣。明主之道不然，设民所欲以求其功#4，故为爵禄以劝之。设民所恶以禁其奸，故为刑罚以威之。庆赏信而刑罚必，故君举功于臣，而奸不用于上。臣有功者举用之，自然奸不见用也。虽有竪刁，其奈君何？且臣尽死力以与君市#5，君垂爵禄以与臣市，君臣之际，非父子之亲也，计数之所出也。君计臣力，臣计君禄。君有道，则臣尽力而奸不生。无道，则臣上塞主明而下成私。管仲非明此度数于桓公也，使去竪刁，一竪刁又至，非绝奸之道也。且桓公所以身死虫流出尸不葬者，是臣重也。臣重之实，擅主也。有擅主之臣，则君令不下究，臣情不上通，一人之力能隔君臣之间，使善败不闻，祸福不通，故有不葬之患也。明主之道，一人不兼官，一官不兼事，卑贱不待尊贵而进论，大臣不因左右而见。百官修通，羣臣辐凑。有赏者君见其功，有罚者君知其罪。见知不悖于前，赏罚不弊于后。可赏，赏，可罚，罚，无所弊塞也。安有不葬之患？管仲非明此言于桓公也，使去三子，故曰：管仲无度矣。\u003cbr/\u003e\u003cbr/\u003e     襄子围于晋阳中，出围赏有功者五人，高赫为赏首。张孟谈曰：晋阳之事，赫无大功，今为赏首何也？襄子曰：晋阳之事，寡人国家危，社稷殆矣。吾羣臣无有不骄侮之意者，惟赫子不失君臣之礼，是以先之。仲尼闻之曰：善赏哉襄子！赏一人而天下为人臣者莫敢失礼矣。\u003cbr/\u003e\u003cbr/\u003e     或曰：仲尼不知善赏矣。夫善赏罚者，百官不敢侵职，羣臣不敢失礼。上设其法而下无奸诈之心，如此则可谓善赏罚矣。使襄子于晋阳也，令不行，禁不止，是襄子无国，晋阳无君也，尚谁与守哉？今襄子于晋阳也，知氏灌之，臼竈生龟，而民无反心，是君臣亲也。襄子有君臣亲之泽，操令行禁止之法，而犹有骄侮之臣，是襄子失罚也。为人臣者，乘事而有功则赏。今赫仅不骄侮而襄子赏之，是失赏也。臣有不骄，仅合臣礼，非有善不赏也。明主赏不加于无功，罚不加于无罪。今襄子不诛骄侮之臣，而赏无功#6之赫，安在襄子之善赏也？故曰仲尼不知善赏。\u003cbr/\u003e\u003cbr/\u003e     晋平公与羣臣饮，饮酣，乃喟然而叹曰：莫乐为人君，惟其言而莫之违。师旷侍坐于前，援琴撞之，公披衽而避，琴坏于壁。公曰：太师谁撞？师旷曰：今者有小人言于侧者，故撞之。公曰：寡人也。师旷曰：哑。叹息之声。是非君人者之言也。左右请除之。公曰：释之，以为寡人戒。\u003cbr/\u003e\u003cbr/\u003e     或曰：平公失君道，师旷失臣礼。夫非其行而诛其身，君之于臣也。非其行则陈其言，善谏不听则远其身者，臣之于君也。今师旷非平公之行，不陈人臣之谏，而行人主之诛，举琴而亲其体，是逆上下之位，而失人臣之礼也。夫为人臣者，君有过则谏，谏不听则轻爵禄以待之，此人臣之礼义也。今师旷非平公之过，举琴而亲其体，虽严父不加于子，而师旷行之于君，此大逆之术也。臣行大逆，平公喜而听之，是失君道也。故平公之迹不可明也，使人主过于听而不悟其失。师旷之行亦不可明也，使奸臣袭极谏而饰弑君之道。不可谓两明，此为两过。故曰：平公失君道，而师旷亦失臣礼矣。\u003cbr/\u003e\u003cbr/\u003e     齐桓公时，有处士曰小臣稷，桓公三往而弗得见。桓公曰：吾闻布衣之士，不轻爵禄，无以易万乘之主；万乘之主，不好仁义，亦无以下布衣之士。于是五往乃得见之。\u003cbr/\u003e\u003cbr/\u003e     或曰：桓公不知仁义。夫仁义者，忧天下之害，趋一国之患，不避卑辱谓之仁义。故伊尹以中国为乱，道为宰于汤。百里奚以秦为乱，道为虏于穆公。皆忧天下之害，趋一国之患，不辞卑辱，故谓之仁义。今桓公以万乘之势下匹夫之士，将与忧齐国，而小臣不行，见小臣之忘民也，忘民不可谓仁义。仁义者，不失人臣之礼，不败君臣之位者也。是故四封之内，执会而朝名曰臣，臣吏分职受事名曰萌。今小臣在民萌之众，而逆君上之欲，故不可谓仁义。仁义不在焉，桓公又从而礼之，使小臣有智能而遁桓公，是隐也。德修而隐，不为臣用，故宜刑也。若无智能而虚骄矜桓公，是诬也，宜戮。小臣之行，非刑则戮。桓公不能领臣主之理，而礼刑戮之人，是桓公以轻上侮君之俗教于齐国也，非所以为治也。故曰：桓公不知仁义。\u003cbr/\u003e\u003cbr/\u003e     靡筓之役，晋伐齐也，靡筓，山名。韩献子将斩人，郄献子闻之，驾往救之，比至，则已斩之矣。郄子因曰：胡不以徇？其仆曰：曩不将救之乎？郄子曰：吾敢不分谤乎？\u003cbr/\u003e\u003cbr/\u003e     或曰：郄子言不可不察也，非分谤也。韩子之所斩也，若罪人则不可救，救罪人，法之所以败也，法败则国乱。若非罪人，则劝之以殉，劝之以徇，是重不辜也，斩既不辜，殉又不辜，是重不辜也。重不辜，民所以起怨者也，民怨则国危。郄子之言，非危则乱，不可不察也。且韩子之所斩若罪人，郄子奚分焉？斩若非罪人，则已斩之矣，而郄子乃至，是韩子之谤已成，而郄子且后至也。夫郄子曰以殉，不足以分斩人之谤，而又生殉之谤。殉既不辜，益得一谤。是子言分谤也。昔者纣为炮烙，崇侯、恶来又曰斩涉者之胫也，奚分于纣之谤？此助为虚，更益谤也。且民之望于上也甚矣，韩子弗得，不得斩谓不辜也。且望郄子之得之也。望郄子正韩子之过。今郄子俱弗得，则民绝望于上矣，君上闻恶，更何所望也。故曰：郄子之言非分谤也，益谤也。且郄子之往救罪也，以韩子为非也，不道其所以为非，而劝之以殉，是使韩子不知其过也。夫下使民望绝于上，又使韩子不知其失，吾未得郄子之所以分谤者也。\u003cbr/\u003e\u003cbr/\u003e     桓公解管仲之束缚而相之。管仲曰：臣有宠矣，然而臣卑。公曰：使子立高、国之上。管仲曰：臣贵矣，然而臣贫。公曰：使子有三归之家。管仲曰：臣富矣，然而臣疏。于是立以为仲父。霄略曰：管仲以贱为不可以治国，故请高、国之上。以贫为不可以治富，故请三归。以疏为不可以治亲，故处仲父。管仲非贪，以便治也。","cnt":0,"sort":6632333,"author":"韩非","prev":"6632332.html","next":"6632334.html","book_title":"韩非子","updateTimeFmt":"2024-03-28 17:25:45","category":"都市小说"}