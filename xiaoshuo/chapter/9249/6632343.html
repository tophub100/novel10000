{"id":0,"code":"6632343.html","title":"第41章","latest_chapter_name":"正文 第41章","xiao_shuo_code":"9249","content":"\u003cbr/\u003e\u003cbr/\u003e    忠孝\u003cbr/\u003e\u003cbr/\u003e     天下皆以孝悌忠顺之道为是也，而莫知察孝悌忠顺之道而审行之，是以天下乱。皆以尧、舜之道为是而法之，是以有弑君，有曲于父。尧、舜、汤、武，或反君臣之义，乱后世之教者也。尧为人君而君其臣，舜为人臣而臣其君，汤、武为人臣而弑其主，刑其尸，而天下誉之，此天下所以至今不治者也。夫所谓明君者，能畜其臣者也。所谓贤臣者，能明法辟治官职以戴其君者也。今尧自以为明而不能以畜舜，舜自以为贤而不能以戴尧，汤、武自以为义而弑其君长，此明君且常与，而贤臣且常取也。故至今为人子者有取其父之家，为人臣者有取其君之国者矣。父而让子，君而让臣，此非所以定位一教之道也。臣之所闻曰：臣事君，子事父，妻事夫，三者顺则天下治，三者逆则天下乱，此天下之常道也，王贤臣而弗易也。则人主虽不肖，不敢侵也。今夫上贤任智无常，逆道也。而天下常以为治，是故田氏夺吕氏于齐，戴氏夺子氏于宋，此皆贤且智也，岂愚且不肖乎？是废常上贤则乱，舍法任智则危。故曰：上法而不上贤。\u003cbr/\u003e\u003cbr/\u003e     记曰：舜见瞽叟，其容造焉。造，愁貌也。孔子曰：当是时也，危哉。天下岌岌，有道者，父固不得而子，君固不得而臣也。臣曰：孔子本未知孝悌忠顺之道。然则有道者，进不得为臣主，退不得为父子邪？父之所以欲有贤子者，家贫则富之，父苦则乐之。君之所以欲有贤臣者，国乱则治之，主卑则尊之。今有贤子而不为父，则父之处家也苦。有贤臣而不为君，则君之处位也危。然则父有贤子，君有贤臣，适足以为害耳，岂得利焉哉！所谓忠臣不危其君，孝子不非其亲，今舜以贤取君之国，而汤、武以义放弑其君，此皆以贤而危主者也，而天下贤之。古之烈土，进不臣君，退不为家，是进则非其，退则非其亲者也。且夫进不臣君，退不为家，乱世绝嗣之道也。是故贤尧、舜、汤、武而是烈士，天下之乱术也。瞽叟为舜放之，象为舜弟而杀之，放父杀弟，不可谓仁，妻帝二女而取天下，不可谓义？仁义无有，不可谓明。诗云：普天之下，莫非王土，率土之滨，莫非王臣。信若诗之言也，是舜出则臣其君，入则臣其父，妾其母，妻其主女也。故烈士内不为家，乱世绝嗣。而外矫于君，朽骨烂肉，施于土地，流于川谷，不避蹈水火，使天下从而效之，是天下徧死而愿夭#1也，此皆释世而不治是也。世之所为烈士者，离#2众独行，取异于人，为恬淡之学而理恍惚之言。臣以为，恬淡，无用之教也，恍惚，无法之言也。言出于无法，教出于无用者，天下以之察。臣以为人生必事君养亲，不可以恬淡。之人必以言论忠信法术，言论忠信法术不可以恍惚。恍惚之言，恬淡之学，天下之惑术也。孝子之事父也，非竞取父之家也。忠臣之事君也，非竞取君之国也。夫为人子而常誉他人之亲曰：某子之亲，夜寝早起，强力生财以养子孙臣妾。是谤诽其亲者也。为人臣常誉先王之德厚而愿之，诽谤其君者也。非其亲者知谓之不孝，而非其君者天下贤之，此所以乱也。故人臣毋称尧、舜之贤，毋誉汤、武之伐，毋言烈士之高，尽力守法，专心于事主者为忠臣。\u003cbr/\u003e\u003cbr/\u003e     古者黔首悗密蠢愚，悗，忘情貌。故可以虚名取也。今民儇詗智慧，欲自用不听上，上必且劝之以赏然后可进，又且畏之以罚然后不敢退。而世皆曰：许由让天下，赏不足以劝。盗跖犯刑赴难，罚#3不足以禁。臣曰：未有天下而无以天下为者，许由是也。已有天下而无以天下为者，尧、舜是也。毁廉求财，犯刑趋利，忘身之死者，盗跖是也。此二者殆物也，治国用民之道也不以此二者为量。治也者，治常者也。道也者，道常者也。殆物妙言，治之害也。天下太上#4之士，不可以赏劝也。天下太下#5之士，不可以为刑禁也。然为太上士不设赏，为太下#6士不设刑，则治国用民之道失矣。故世臣多不言国法而言从横。诸侯言从者曰：从成必霸。而言横者曰：横成必王。山东之言从横未尝一日而止也，然而功名不成，霸王不立者，虚言非所以成治也。王者独行谓之王，是以三王不务离合而正#7，五霸不待从横而#8察，治内以裁外而已矣。\u003cbr/\u003e\u003cbr/\u003e     人主\u003cbr/\u003e\u003cbr/\u003e     人主之所以身危国亡者，大臣太#9贵，左右太威也。所谓贵者，无法而擅行，操国柄而便私者也。所谓威者，擅权势而轻重者也。此二者不可不察也。夫马之所以能任重引车致远道者，以筋力也。万乘之主、千乘之君所以制天下而征诸侯者，以其威势也。威势者，人主之筋力也。今大臣得威，左右擅势，是人主失力，人主失力#10，而能有国者千无一人。虎豹之所以能胜人执百兽者，以其爪牙也，当使虎豹失其爪牙，则人必制之矣。今势重者，人主之爪牙也，君人而失其爪牙，虎豹之类也。宋君失其爪牙于子罕，简公失其爪牙于田常，而不蚤夺之，故身死国亡。今无术之主，皆明知宋、简之过也，而不悟其失，不察其事类者也。且法术之士与当途之臣，不相容也。何以明之？主有术士，则大臣不得制断，近习不敢卖重，大臣左右权势息，则人主之道明矣。今则不然，其当途之臣得势擅事以环其私，左右近习朋党比周以制疏远，则法术之士奚时得进用，人主奚时得论裁？故有术不必用，而势不两立，法术之士焉得无危？故君人者非能退大臣之议，而背左右之讼，独合乎道言也。则法术之士安能蒙死亡之危而进说乎？此世之所以不治也。明主者推功而爵禄，称能而官事，所举者必有贤，所用者必有能，贤能之士进，则私门之请止矣。夫有功者受重禄，有能者处大官，则私剑之士安得无离于私勇而疾距敌，游宦之士焉得无挠于私门而务于清洁矣？此所以聚贤能之士而散私门之属也。今近习者不必智，人主之于人也或有所知而听之，入因与近习论其言，听近习而不计其智，是与愚论智也。其当途者不必贤，人主之于人或有所贤而礼之，入因与当途者论其行，听其言而不用贤，是与不肖论贤也。故智者使策于愚人，贤士程行于不肖，则贤智之士奚时得用，而#11主之明塞矣。昔关龙逢说桀而伤其四支，王子比干谏纣而剖其心，子胥忠直夫差而诛于属镂。此三子者为人臣非不忠，而说非不当也，然不免于死亡之患者，主不察贤智之言，而蔽愚不肖之患也。今人主非肯用法术之士，听愚不肖之臣，则贤智之士孰敢当三子之危而进其智能者乎？此世之所以乱也。\u003cbr/\u003e\u003cbr/\u003e     饬令\u003cbr/\u003e\u003cbr/\u003e     饬令则法不迁，法平则吏无奸。法已定矣，不以善言售法。任功则民少言，任善则民多言。行法曲断，以五里断者王，能参验五里然后断#12定其罪，如此者王也。以九里断者强，既王且强。宿治者削。宿，置也。若委置其法则必削。以刑治，以赏战，厚禄以用术。行都之过，则都无奸市。物多末#13众，农弛奸胜，则国必削。民有余食，使以粟出，爵必以其力，则震不怠。三寸之管毋当，不可满也。虽受不多，然无当则不可满也。授官爵，出利禄不以功，是无当也。国以功授官与爵，此谓以成智谋，以威勇战，其国无敌。国以功授官与爵，则治见者省，言有塞，此#14谓以治去治，以言去言，以功与爵者也，故国多力而天下莫之能侵也。兵出必取，取必能有之。案兵不攻必当。朝廷之事，小者不毁，效功取官爵，廷虽有辟言，不得以相干也，是谓以数治。以力攻者，出一取十。以言攻者，出十丧百。国好力，此谓以难攻。国好言，此谓以易攻。其能，胜其害。轻其任，而道坏余力于心，莫负乘官之责于君，内无伏怨，使明者不相干，故莫讼。使士不兼官，故技长。使人不同功，故莫争。言此谓易攻。重刑少赏，上爱民，民死赏。多赏轻刑，上不爱民，民不#15赏。利出一空者，其国无敌。利出二空者，其兵半用。利出十空者，民不守。重刑明民大制使人则上利。行刑重其轻者，轻者不至，#16重者不来，此谓以刑去刑。罪重而轻刑，轻刑则事生，此谓以刑致刑，其国必削。\u003cbr/\u003e\u003cbr/\u003e     心度\u003cbr/\u003e\u003cbr/\u003e     圣人之治民，度于本，不从其欲，期于利民而已。故其与之刑，非所以恶民，爱之本也。刑胜而民静，赏繁而奸生，故治民者，刑胜，治之首也。赏繁，乱之本也。夫民之性，喜其乱而不亲其法，故明主之治国也，明赏则民劝功，严刑则民亲法。劝功则公事不犯，亲法则奸无所萌。故治民者，禁奸于未萌。而用兵者，服战于民心。禁先其本者治，兵战其心者胜。圣人之治民也，先治者强，先战者胜。夫国事务先而一民心，专举公而私不从，赏告而奸不生，明法而治不烦，能用四者强，不能用四者弱。夫国之所以强者，政也。主之所以尊者，权也。故明君有权有政，乱君亦有权有政，积而不同，其所以立异也。故明君操权而上重，一政而国治。故法者王之本也，刑者爱之自也。\u003cbr/\u003e\u003cbr/\u003e     夫民之性，恶劳而乐佚，佚则荒，荒则不治，不治则乱，而赏刑#17不行于天下者必塞。故欲举大功而难致力者，大功不可几而举也。欲治其法而难变其故者，民乱不可几而治也。故治民无常，唯治为法。法与时转则治，治与世宜则有功。故民朴而禁之以名则治，世知维之以刑则从。时移而治不易者乱，能治众而禁不变者削。故圣人之治民也#18，法与时移而禁与能变。\u003cbr/\u003e\u003cbr/\u003e     能越力于地者富，能起力于敌者强，强不塞者王。故王道在所闻，在所塞。塞其奸者必王，故王术不恃外之不乱也，恃其不可乱也。恃外不乱而治立者削，恃其不可乱而行法者兴。故贤君之治国也，适于不乱之术。贵爵则上重，故赏功爵任而邪无所关。好力者其爵贵，爵贵则上尊，上尊则必王。国不事力而恃私学者，其爵贱，爵贱则上卑，上卑者必削。故立国用民之道也，能闭外塞私而上自恃者，王可致也。\u003cbr/\u003e\u003cbr/\u003e     制分\u003cbr/\u003e\u003cbr/\u003e     夫凡国博君尊者，未尝非法重而可以至乎令行禁止于天下者也。是以君人者分爵禄制，则法必严以重之。夫国治则民安，事乱则邦危。法重者得人情，禁轻者失事实。且夫死力者，民之所有者也，情莫不出其死力以致其所欲。而好恶者，上之所制也，民者好利禄而恶刑罚，上掌好恶以御民力，事实不宜失矣。然而禁轻事失者，刑赏失也。其治民不秉法，为善也如是，则是无法也。故治乱之理，宜务分刑赏为急。治国者莫不有法，然而有存有亡。亡者，其制刑赏不分也。治国者，其刑赏莫不有分，有持以异为分，不可谓分。至于察君之分，独分也，是以其民重法而畏禁，愿毋抵罪而不敢胥赏。故曰：不待刑赏而民从事矣。是故夫至治之国，善以止奸为务。是何也#19？其法通乎人情，关乎治理也。然则去微奸之道奈何？其务令之相规其情者也。则使相闚奈何？曰：盖里相坐而已。同里有罪，罪心相坐。禁尚有连于己者，理不得相闚，惟恐不得兔。有奸心者不令得忘，闚者多也。如此则慎己而闚彼。发奸之密，告过者兔罪受赏，失奸者必诛连刑。如此则奸类发矣。奸不容细，私告任坐使然也。任，保也。同里相保之人则坐之，故曰任坐。\u003cbr/\u003e\u003cbr/\u003e     夫治法之至明者，任数不任人。是以有术之国，不用誉则毋适，境内必治，任数也。亡国使兵公行乎其地，而弗能圉禁者，任人而无数也。自攻者人也，攻人者数也。故有术之国，去言而任法。凡畸功之循约者难#20知，过刑之于言者难见也，是以刑赏惑乎贰。所谓循约难知者，奸功也。臣过之难见者，失根也。循理不见虚功，度情诡乎奸根，则二者安得无两失也？是以虚士立名于内，而谈者为略于外，故愚怯勇慧相连而以虚道属俗而容乎世，故其法不用，而册罚不加乎戮人。如此，则刑赏安得不容其贰？故实#21有所至，而理失其量。量之失，非法使然也，法定而任慧也。释法而任慧者，则受事者安得其务？务不与事相得，则法安得无失，而刑安得无烦？是以赏罚扰乱，邦道差误，刑赏之不分白也。\u003cbr/\u003e\u003cbr/\u003e     注释：\u003cbr/\u003e\u003cbr/\u003e     #1『夭』藏本误为『天』，据陈奇猷本改。\u003cbr/\u003e\u003cbr/\u003e     #2『离』藏本误为『虽』，据陈奇猷说改。\u003cbr/\u003e\u003cbr/\u003e     #3『罚』字藏本脱，据凌瀛初本补。\u003cbr/\u003e\u003cbr/\u003e     #4『平』当作『上』，据张鼎文本及顾广圻校改。\u003cbr/\u003e\u003cbr/\u003e     #5『平』当作『下』，据张鼎文本及顾广圻校改。\u003cbr/\u003e\u003cbr/\u003e     #6『大下』显系『太下』之误，依文例当改。\u003cbr/\u003e\u003cbr/\u003e     #7『正』误为『止』，据赵用贤本、凌濠初本、迂评本改。\u003cbr/\u003e\u003cbr/\u003e     #8诸本皆有『而』字，据补。\u003cbr/\u003e\u003cbr/\u003e     #9『太』误为『大』，据陈奇猷本改。\u003cbr/\u003e\u003cbr/\u003e     #10『人主失力』四字脱，依陈奇猷说补。\u003cbr/\u003e\u003cbr/\u003e     #11『而』误为『以』，据赵用贤本改。\u003cbr/\u003e\u003cbr/\u003e     #12『断』字衍，据陈奇猷本删。\u003cbr/\u003e\u003cbr/\u003e     #13『末』误为『者』，据凌瀛初本、迂评本改。\u003cbr/\u003e\u003cbr/\u003e     #14『北』显系『此』之误，当改。\u003cbr/\u003e\u003cbr/\u003e     #15『不』字脱，据凌瀛初本、迂评本补。\u003cbr/\u003e\u003cbr/\u003e     #16『至』字衍，据凌瀛初本、迂评本删。\u003cbr/\u003e\u003cbr/\u003e     #17『而』字误衍，当删。\u003cbr/\u003e\u003cbr/\u003e     #18『也』误为『治』，据凌瀛初本改。\u003cbr/\u003e\u003cbr/\u003e     #19『也』字脱，据凌瀛初本、迂评本补。\u003cbr/\u003e\u003cbr/\u003e     #20『难』误为『虽』，据凌瀛初本、迂评本改。\u003cbr/\u003e\u003cbr/\u003e     #21『故实』误倒，据凌瀛初本、迂评本改。","cnt":0,"sort":6632343,"author":"韩非","prev":"6632342.html","next":"","book_title":"韩非子","updateTimeFmt":"2024-03-28 17:25:45","category":"都市小说"}