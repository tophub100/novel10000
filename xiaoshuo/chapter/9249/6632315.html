{"id":0,"code":"6632315.html","title":"第13章","latest_chapter_name":"正文 第41章","xiao_shuo_code":"9249","content":"\u003cbr/\u003e\u003cbr/\u003e    解老\u003cbr/\u003e\u003cbr/\u003e     德者，内也。得者，外也。上德不德，言其神不淫于外也。神不淫于外则身全，身全之谓德。德者，得身也。凡德者，以无为集，以无欲成，以不思安，以不用固。为之欲之，则德无舍，德无舍则不全。用之思之则不固，不固则无功，无功则生于德。德则无德，不德则在有德。故曰：上德不德是以有德。\u003cbr/\u003e\u003cbr/\u003e     所以贵无为无思为虚者，谓其意无所制也。夫无术者，故以无为无思为虚也。夫故以无为无思为虚者，其意常不忘虚，是制于为虚也。虚者，谓其意所无制也。今制于为虚，是不虚也。虚者之无为也，不以无为为有常，不以无为为有常则虚，虚则德盛，德盛之谓上德。故曰：上德无为而无不为也。\u003cbr/\u003e\u003cbr/\u003e     仁者，谓其中心欣然爱人也。其喜人之有福，而恶人之有祸也。生心之所不能已也，非求其报也。故曰：上仁为之而无以为也。\u003cbr/\u003e\u003cbr/\u003e     义者，君臣上下之礼，父子贵贱之差也，知交朋友之接也，亲疏内外之分也。臣事君宜，下怀上宜#1，子事父宜，贱敬贵宜，知交友朋之相助也宜，亲者内而疏者外宜。义者，谓其宜也，宜而为之，故曰：上义为之而有以为也。\u003cbr/\u003e\u003cbr/\u003e     礼者，所以貌情也，羣义之文章也，君臣父子之交也，贵贱贤不肖之所以别也。中心怀而不谕，其疾趋卑拜而明之。实心爱而不知，故好言繁辞以信之。礼者，外节之所以谕内也。故曰：礼以情貌也。凡人之为外物动也，不知其为身之礼也。众人之为礼也，以尊他人也，故时劝时衰。君子之#2为礼，以为其身，以为其身，故神之为上礼，上礼神而众人贰，故不能相，不能相应，故曰：上礼为之而莫之。众人虽贰，圣人之复恭敬尽手足之礼也不衰，故曰：攘臂而仍之。道有积而德有功，德者道之功。功有实而实有光，仁者德之光。光有泽而泽有事，义者仁之事也。事有礼而礼有文，礼者义之文也。故曰：失道而后失德，失德而后失仁，失仁而后失义，失义而后失礼。礼为情貌者也。文为质饰者也。夫君子取情而去貌，好质而恶饰。夫恃貌而论情者，其情恶也。须饰而论质者，其质衰也。何以论之？和氏之璧，不饰以五采，隋侯之珠，不饰以银黄，其质至美，物不足以饰之。夫物之待饰而后行者，其质不美也。是以父子之间，其礼朴#3而不明，故曰：礼薄也。凡物不并盛，阴阳是也。理相夺予，威德是也。实厚者貌薄，父子之礼是也。由是观之，礼繁者实心衰也。然则为礼者，事通人之朴心者也。众人之为礼也，人应则轻欢，不应则责怨。今为礼者事通人之朴心，而资之以相责之分，能毋争乎？有争则乱，故曰：夫礼者，忠信之薄也，而乱之首乎。\u003cbr/\u003e\u003cbr/\u003e     先物行先理动之谓前识，前识者，无缘而忘意度也。何以论之？詹何坐，弟子侍，有牛鸣于门外，弟子曰：是黑牛也而白题。詹何曰：然，是黑牛也，而白在其角。使人视之，果黑牛而以布裹其角。以詹子之术，婴众人之心，华焉殆矣，故曰：道之华也。尝试释詹子之察，而使五尺之愚童子视之，亦知其黑牛而以布裹其角也。故以詹子之察，苦心伤神，而后与五尺之愚童子同功，是以曰：愚之首也。故曰：前识者，道之华也，而愚之首也。\u003cbr/\u003e\u003cbr/\u003e     所谓大丈夫者，谓其智之大也。所谓处其厚不处其薄者，行情实而去礼貌也。所谓处其实不处其华者，必缘理不径绝也。所谓去彼取此者，去貌径绝而取缘理好情实也。故曰：去彼取此。\u003cbr/\u003e\u003cbr/\u003e     人有祸则心畏恐，心畏恐则行端直，行端直则思虑熟，思虑熟则得事理。行端直则无祸害，无祸害则尽天年，得事理则必成功，尽天年则全而寿，必成功则富与贵，全寿富贵之谓福。而福本于有祸，故曰：祸兮福之所倚。以成其功也。\u003cbr/\u003e\u003cbr/\u003e     人有福则富贵至，富贵至则衣食美，衣食美则骄心生，骄心生则邪僻而动弃理，行邪僻则身死夭，动弃理则无成功。夫内有死夭之难，而外无成功之名者，大祸也。而祸本生于有福，故曰：福兮祸之所伏。\u003cbr/\u003e\u003cbr/\u003e     夫缘道理以从事者无不能成。无不能成者，大能成天子之势尊，而小易得卿相将军之赏禄。夫弃道理而忘举动者，虽上有天子诸侯之势尊，而下有猗顿、陶朱、卜祝之富，犹失其民人而亡其财资也。众人之轻弃道理而易忘举动者，不知其祸福之深大而道阔远若是也。故谕人曰：孰知其极。人莫不欲富贵全寿，而未有能免于贫贱死夭之祸也二心欲富贵全寿，而今贫贱死夭，是不能至于其所欲至也。凡失其所欲之路而妄行者之谓迷，迷则不能至于其所欲至矣。今众人之不能至于其所欲至，故曰迷。众人之所不能至于其所欲至也，自天地之剖判以至今，故曰：人之迷也，其日#4故以久矣。\u003cbr/\u003e\u003cbr/\u003e     所谓方#5者，外内相应也，言行相称也。所谓廉者，必生死之命也，轻恬资财也。所谓直者，义必公正，公心不偏党也。所谓光者，官爵尊贵，衣裘壮丽也。今有道之士，虽中外信顺，不以非谤穷堕，虽死节轻财，不以侮罢羞贪，虽义端不党，不以去邪罪私，虽势尊衣美，不以夸贱欺贫。其故何也？使失路者而肯听习问知，即不成迷也。今众人之所以欲成功而反为败者，生于不知道理而不肯问知而听能。众人不肯问知听能，而圣人强以其祸败适之，则怨。众人多而圣人寡，寡之不胜众，数也。今举动而与天下之为雠，非全身长生之道也，是以行轨节而举之也。故曰：方而不割，廉而不刿，直而不肆，光而不耀。\u003cbr/\u003e\u003cbr/\u003e     聪明睿智，天也。动静思虑，人也。人也者，乘于天明以视，寄于天聪以听，托于天智以思虑。故视强则目不明，听甚则耳不聪，思虑过度则智识乱。目不明则不能决黑白之分，耳不聪则不能别清浊之声，智识乱则不能审得失之地。目不能决黑白之色则谓之盲，耳不能别清浊之声则谓之聋，心不能审得失之地则谓之狂。盲则不能避昼日之险，聋则不能知雷霆之害，狂则不能免人间法令之祸。书之所谓治人者，适动静之节，省思虑之费也。所谓事天者，不极聪明之力，不尽智识之任。苟极尽则费神多，费神多则盲聋悖狂之祸至，是以啬之。啬之者，爱其精神，啬其智识也。故曰：治人事天莫如啬。\u003cbr/\u003e\u003cbr/\u003e     众人之用神也躁，躁则多费，多费之谓侈。圣人之用神也静，静则少费，少费之谓啬。啬之谓术也生于道理，夫能啬也，是从于道而服于理者也。众人离于患，陷于祸，犹未知退，而不服从道理。圣人虽未见患祸之形，虚无服从于道理，以称蚤服。故曰：夫谓啬，是以蚤服。知治人者其思虑静，知事天者其孔窍虚。思虑静，故德不去。孔窍虚，则和气日入。故曰：重积德。夫能令故德不去，新和气日至者，蚤服者也。故曰：蚤服是谓重积德。积德而后神静，神静而后和多，和多而后计得，计得而后能御万物，能御万物则战易胜敌，战易胜敌而论必盖世，论必盖世，故曰：无不克。无不克本于重积德，故曰：重积德则无不克。战易胜敌则兼有天下，论必盖世则民人从。进兼天下而退从民人，其术远则众人莫见其端末。莫见其端末，是以莫知其极，故曰：无不克则莫知其极。\u003cbr/\u003e\u003cbr/\u003e     凡有国而后亡之，有身而后殃之，不可谓能有其国能保其身。夫能有其国必能安其社稷，能保其身必能终其天年，而后可谓能有其国能保其身矣。夫能有其国保其身者必且体道，体道则其智深，其智深则其会远，其会远众人莫能见其所极。唯天能令人不见其事极，不见其事极者为保其身有其国，故曰：莫知其极。莫知其极则可以有国。\u003cbr/\u003e\u003cbr/\u003e     所谓有国之母，母者，道也，道也者生于所有国之术，所以有国之术，故谓之有国之母。夫道以与世周旋者，其建生也长，持禄也久，故曰：有国之母可以长久。树木有曼根，有直根。根者，书之所谓抵也。抵也者，木之所以建生也。曼根者，木之所持生也。德也者，人之所以建生也。禄也者，人之所以持生也。今建于理者其持禄也久，故曰：深其根。体其道者，其生日长，故曰：固其抵。抵固则生长，根深则视久，故曰：深其根，固其抵，长生久视之道也。\u003cbr/\u003e\u003cbr/\u003e     工人数变业则失其功，作者数摇徙则亡其功。一人之作，日亡半日，十日则亡五人之功矣。万人之作，日亡半日，十日则亡五万人之功矣。然则数变业者，其人弥众，其亏弥大矣。凡法令更则利害易，利害易则民务变，务变之谓变业。故以理观之，事大众而数摇之则少成功，藏大器而数徙之则多败伤，烹小鲜而数挠之则贼其泽，治大国而数变法则民苦之。是以有道之君贵静，不重变法，故曰：治大国者若烹小鲜。\u003cbr/\u003e\u003cbr/\u003e     人处疾则贵医，有祸则畏鬼。圣人在上则民少欲，民少欲则血气治而举动理，举动理则少祸害。夫内无痤疽瘅痔之害，而外无刑罚法诛之祸者，其轻恬鬼也甚，故曰：以道莅天下，其鬼不神。治世之民不与鬼神相害也，故曰：非其鬼不神也，其神不伤人也。鬼祟也疾人之谓鬼伤人，人逐除之之谓人伤鬼也。民犯法令之谓民伤上，上刑戮民之谓上伤民。民不犯法则上亦不行刑，上不行刑之谓上不伤人。故曰：圣人亦不伤民。上不与民相害，而人不与鬼相伤，故曰：两不相伤。民不敢犯法，则上内不用刑罚，而外不事利其产业。上内不用刑罚，而外不事利其产业则民蕃息。民蕃息而畜积盛，民蕃息而畜积盛之谓有德。凡所谓祟者，魂魄去而精神乱，精神乱则无德。鬼不祟人则魂魄不去，#6魂魄不去而精神不乱，精神不乱之谓有德。上盛畜积，而鬼不乱其精神，则德尽在于民矣。故曰：两不相伤则得交归焉。言其德上下交盛而俱归于民也。有道之君外无怨雠于邻敌，而内有德泽于人民。夫外无怨雠于邻敌者，其遇诸侯也外有礼义。内德泽于民者，其治人事也务本。遇诸侯有礼义则役希起，治民事务本则淫奢止。凡马之所以大用者，外供甲兵，而内给淫奢也。今有道之君，外希用甲兵，而内禁淫奢。上不事马于战鬬逐北，而民不以马远淫通物，所积力唯田畴，积力于田畴必且粪灌，故曰：天下有道，却走马以粪也。\u003cbr/\u003e\u003cbr/\u003e     人君者无道，则内暴虐其民，而外侵欺其邻国。内暴虐则民产绝，外侵欺则兵数起。民产绝则畜生少，兵数起则士卒尽。畜生少则戎马乏，士卒尽则军危殆。戎马乏则将马出，军危殆则近臣役。马者，军之大用，郊者，言其近也。今所以给军之具于将马近臣，故曰：天下无道，戎马生于郊矣。\u003cbr/\u003e\u003cbr/\u003e     人有欲则计会乱，计会乱而有欲甚，有欲甚则邪心胜，邪心胜则事轻绝，事轻绝则祸难生。由是观之，祸难生于邪心，邪心诱于可欲。可欲之类，进则教良民为奸，退则令善人有祸。奸起则上侵弱君，祸至则民人多伤。然则可欲之类，上侵弱君而下伤人民。夫上侵弱君而下伤人民者，大罪也。故曰：祸莫大于可欲。是以圣人不引五色，不淫于声乐，明君贱玩好而去淫丽。人无毛羽，不衣则不犯寒。上不属天，而下不着地，以肠胃为根本，不食则不能活。是以不免于欲利之心，欲利之心不除，其身之忧也。故圣人衣足以犯寒，食足以充虚，则不忧矣。众人则不然，大为诸侯，小余千金之资，其欲得之忧不除也，胥靡有免，死罪时活，今不知足者之忧，终身不解，故曰：祸莫大于不知足。故欲利甚于忧，忧则疾生，疾生而智慧衰，智慧衰则失度量，失度量则妄举动，妄举动则祸害至，祸害至而疾婴内，疾婴内则痛祸薄外，则苦痛杂于肠胃之间，苦痛杂于肠胃之间则伤人也憯，憯则退而自咎，退而自咎也生于欲利，故曰：咎莫憯于欲利。\u003cbr/\u003e\u003cbr/\u003e     道者，万物之所然也，万理之所稽也。理者，成物之文也。道者，万物之所以成也。故曰：道，理之者也。物有理不可以相薄，物有理不可以相薄故理之为物之制。万物各异理，万物各异理而道尽稽万物之理，故不得不化。不得不化，故无常操。无常操，是以死生气禀焉，万智斟酌焉，万事废兴焉。天得之以高，地得之以藏，维斗得以成其威，日月得之以恒其光，五常得之以常其位，列星得之以端其行，四时得之以御其变气，轩辕得之以擅四方，赤松得之与天地统，圣人得之以成文章。道与尧、舜俱智，与接舆俱狂，与桀、纣俱灭，与汤、武俱昌。以为近乎，游于四极。以为远乎，常在吾侧。以为暗乎，其光昭昭。以为明乎，其物冥冥。而功成天地，和化雷霆，宇内之物，恃之以成。凡道之情，不制不形，柔弱随时，与理相应。万物得之以死，得之以生，万事得之以败，得之以成。道譬诸若水，溺者多饮之即死，渴者适饮之则生。譬之若剑戟，愚人以行忿则祸生，圣人以诛暴则福成。故得之以死，得之以生，得之以败，得之以成。\u003cbr/\u003e\u003cbr/\u003e     人希见生象也，而得死象之骨，案其图以想其生也，故诸人之所以意想者皆谓之象也。今道虽不可得闻见，圣人执其见功以处见其形，故曰：无状之状，无物之象。凡理者，方圆、短长、麤靡、坚脆之分也。故理定而后物可得道也。故定理有存亡，有死生，有盛衰。夫物之一存一亡，乍死乍生，初盛而后衰者，不可谓常。唯夫与天地之剖判也具生，至天地之消散也不死不衰者谓常。而常者，无攸易，无定理，无定理非在于常，是以不可道也。圣人观其玄虚，用其周行，强字之曰道，然而可论，故曰：道之可道，非常道也。","cnt":0,"sort":6632315,"author":"韩非","prev":"6632314.html","next":"6632316.html","book_title":"韩非子","updateTimeFmt":"2024-03-28 17:25:45","category":"都市小说"}