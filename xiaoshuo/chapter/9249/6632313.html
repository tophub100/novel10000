{"id":0,"code":"6632313.html","title":"第11章","latest_chapter_name":"正文 第41章","xiao_shuo_code":"9249","content":"\u003cbr/\u003e\u003cbr/\u003e    世学术者说人主，不曰乘威严之势以困奸裹之臣，而皆曰仁义惠爱而已矣。世主美仁义之名而不察其实，是以大者国亡身死，小者地削主卑。何以明之？夫施贫困者，此世之所谓仁义。哀怜百姓，不忍诛罚者，此世之所谓惠爱也。夫有施与贫困，则无功者得赏。不忍诛罚，则暴乱者不止。国有无功得赏者，则民不外务当敌斩首，内不急力田疾作，皆欲行货财、事富贵、为私善、立名誉以取尊官厚俸。故奸私之臣愈众，而暴乱之徒愈胜，不亡何待？夫严刑者民之所畏也，重罚者民之所恶也。故圣人陈其所畏以禁其衺，设其所恶以防其奸，是以国安而暴乱不起。吾以是明仁义爱惠之不足用，而严刑重罚之可以治国也。无棰策之威，衔橛之备，虽造父不能以服马。无规矩之法，绳墨之端，虽王尔不能以成方圆。无威严之势，赏罚之法，虽尧、舜不能以为治。今世主皆轻释重罚严诛，行爱惠，而霸王之功亦不可几也。故善为主者，明赏设利以劝之，使民以功赏，而不以仁义赐。严刑重罚以禁之，使民以罪诛，而不以爱惠免。是以无功者不望，而有罪者不幸矣。托于犀车良马之上，则可以陆犯阪阻之患。乘舟之安，持檝之利，则可以永绝江河之难。操法术之数，行重罚严诛，则可以致霸王之功。治国之有法术赏罚，犹若陆行之有犀车良马也，水行之有轻舟便檝也，乘之者遂得其成。伊尹得之汤以王，管仲得之齐以霸，商君得之秦以强。此三人者，皆明于霸王之术，察于治强之数，而不以牵于世俗之言。适当世明主之意，则有直任布衣之士，立为卿相之处。处位治国，则有尊主广地之实。此之谓足贵之臣。汤得伊尹，以百里之地立为天子。桓公得管仲，立为五霸主，九合诸侯，一匡天下。孝公得商君，地以广，兵以强。故有忠臣#12者，外无敌国之患，内无乱臣之忧，长安于天下，而名垂后世，所谓忠臣也。若夫豫让为智伯臣也，上不能说主使人之明法术度数之理，以避祸难之患，下不能领御其众以安其国，及襄子之杀智伯也，豫让乃自黚劓，败其形容，以为智伯报襄子之仇。是虽残形杀身以为人主之名，而实无益于智伯若秋毫之末。此吾之所下也，而世主以为忠而高之。古有伯夷、叔齐者，武王让以天下而弗受，二人饿死首阳之陵。若此臣不畏重诛，不利重赏，不可以罚禁也，不可以赏使也。此之谓无益之臣也，吾所少而去也，而世主之所多而求也。\u003cbr/\u003e\u003cbr/\u003e     谚曰：厉怜王。此不恭之言也。虽然，古无虚谚，不可不察也。此谓劫杀死亡之主言也。人主#13无法术以御其臣，虽长年而材美，大臣犹将得势擅事主断，而各为其私急。而恐父兄豪杰之士，借人主之力以禁诛于己也。故弑贤长而立幼弱，废正适而立不义。故春秋记之曰：楚王子围将聘于郑，未出境，闻王病而反，因入问病，以其冠缨绞王而杀之，遂自立也。齐崔杼，其妻美，而庄公通之，数如崔氏之室。及公往，崔子之徒贾举率崔子之徒而攻公。公入室，请与之分国，崔子不许，公请自刃于庙，崔子又不听，公乃走踰于北墙。贾举射公，中其股，公坠，崔子之徒以戈斫公而死之，而立其弟景公。近之所见，李兑之用赵也，饿主父百日而死。淖齿之用齐也，擢湣王之筋，悬之庙梁，宿昔而死。故厉虽痈肿疕疡，上比于春秋，未至于绞颈射股也。下比于近世，未至饥死擢筋也。故劫杀死亡之君，此其心之忧惧，形之苦痛也，必甚于厉矣。由此观之，虽厉怜王可也。\u003cbr/\u003e\u003cbr/\u003e     四竟\u003cbr/\u003e\u003cbr/\u003e     #1『仇』原作『求』，旧注亦为『仇』，据改。\u003cbr/\u003e\u003cbr/\u003e     #2『既』字当衍，据陈奇猷说删。\u003cbr/\u003e\u003cbr/\u003e     #3『十』字显系『士』字之误，当改。\u003cbr/\u003e\u003cbr/\u003e     #4『人王』显系『人主』之误，据陈奇猷说改。\u003cbr/\u003e\u003cbr/\u003e     #5『祸』字显系『福』字之误，当改。\u003cbr/\u003e\u003cbr/\u003e     #6凌瀛初本有『者』字，据补。\u003cbr/\u003e\u003cbr/\u003e     #7张榜本『之』作『其』，与上下文合，据改。\u003cbr/\u003e\u003cbr/\u003e     #8『增』字显系『憎』字之误，当改。\u003cbr/\u003e\u003cbr/\u003e     #9『玉』字显系『王』字之误，当改。\u003cbr/\u003e\u003cbr/\u003e     #10此处脱漏千余字，分属和氏篇与奸劫弑臣篇，今据陈奇猷集释本补齐。\u003cbr/\u003e\u003cbr/\u003e     #11『以』字下脱『毁』字，据凌瀛初本、迂评本补。\u003cbr/\u003e\u003cbr/\u003e     #12『忠』下脱『臣』字，据凌瀛初本、迂评本补。\u003cbr/\u003e\u003cbr/\u003e     #13『人』下脱『主』字，据凌瀛初本、迂评本补。\u003cbr/\u003e\u003cbr/\u003e     亡徵第十五\u003cbr/\u003e\u003cbr/\u003e     凡人主之国小而家大，权轻而臣重者，可亡也。简法禁而务谋虑，荒封内而恃交援者，可亡也。羣臣为学，门子好辩，商贾外积，小民右仗者，可亡也。好宫室台榭陂池，事车服器玩好，罢露百姓，煎靡货财者，可亡也。用时日，事鬼神，信卜筮，而好祭祀者，可亡也。听以爵以待叅验，用一人为门户者，可亡也。官职可以重求，爵禄可以货得者，可亡也。缓心而无成，柔茹而寡断，好恶无诀，而无所定立者，可亡也。饕贪而无餍，近利而好得者，可亡也。喜淫而不周于法，好辩说而不求其用，滥于文丽而不顾其功者，可亡也。浅薄而易见，漏泄而无藏，不能周密而通羣臣之语者，可亡也。很刚而不和，愎谏而好胜，不顾社稷而轻为自信者，可亡也。恃交援而简近邻，怙强大之救，而侮所迫之国者，可亡也。羁旅侨士，重帑在外，上间谋计，下与民事者，可亡也。民信其相，下不能其上，主爱信之而弗能废者，可亡也。境内之杰不事，而求封外之士，不以功伐课试，而好以名问举错，羁旅起贵以陵故常者，可亡也。轻其适正，庶子称衡，太子未定而主即世者，可亡也。大心而无悔，国乱而自多，不料境内之资而易其邻敌者，可亡也。国小而不处卑，力少而不畏强，无礼而侮大邻，贪愎而拙交者，可亡也。太子已置，而聚于强敌以为后妻，则太子危，如是则羣臣易虑，掌臣易虑者，可亡也。怯慑而弱守，蚤见而心柔懦，知有谓可，断而弗敢行者，可亡也。出君在外而国更置，质太子未反而君易子，如是则国携，国携者可亡也。挫辱大臣而狎其身，刑戮小民而逆其使，怀怒思耻而专习则贼生，贼生者可亡也。大臣两重，父兄众强，内党外援以争事势者，可亡也。婢妾之言听，爱玩之智用，外内悲惋而数行不法者，可亡也。简侮大臣，无礼父兄，劳苦百姓，杀戮不辜者，可亡也。好以智矫法，时以行杂公，法禁变易，号令数下者，可亡也。无地固，城郭恶，无畜积，财物寡，无守战之备而轻攻伐者，可亡也。种类不寿，主数即世，婴儿为君，大臣专制，树羁旅以为党，数割地以待交者，可亡也。太子尊显，徒属众强，多大国之交，而威势蚤具者，可亡也。变褊而心急，轻疾而易动发，心悁忿而不訾前后者，可亡也。主多怒而好用兵，简本教而轻战攻者，可亡也。贵人相妬，大臣隆盛，外藉敌国，内困百姓，以攻怨雠，而人主弗诛者，可亡也。君不肖而侧室贤，太子轻而庶子伉，官吏弱而人民杰，如此则国躁，国躁者，可亡也。藏怒而弗发，悬罪而弗诛，使羣臣阴憎而愈忧惧，而久未可知者，可亡也。出军命将大重，边地任守太尊，专制擅命，径为而无所请者，可亡也。后妻淫乱，主母畜秽，外内混通，男女无别，是谓两主，两主者，可亡也。后妻贱而婢妾贵，太子卑而庶子尊，相室轻而典谒重，如此则内外乖，内外乖者，可亡也。大臣甚贵，偏党众强，壅塞主断而重擅国者，可亡也。私门之官用，马府之世，军马之府，立功者也。乡曲之善举，官职之劳废，贵私行而贱公功者，可亡也。公家虚而大臣实，正户贫而寄寓富，耕战之士困，末作之民利者，可亡也。见大利而不趋，闻祸端而不备，浅薄于争守之事，而务以仁义自饰者，可亡也。不为人主之孝，而慕匹夫之孝，不顾社稷之利，而听主母之令，女子用国，刑余用事者，可亡也。辞辩而不法，心智而无术，主多能而不以法度从事者，可亡也。亲臣进而故人退，不肖用事而贤良伏，无功贵而劳苦贱，如是则下怨，下怨可亡也。父兄大臣禄秩过功，章服侵等，宫室供养大侈，而人主弗禁，则臣心无穷，臣心无穷者，可亡也。公壻公孙与民同门，暴慠其邻者，可亡也。亡徵者，非曰必亡也，言其可亡也。夫两尧不能相王，两桀不能相亡，亡王之机，必其治乱，其强弱相踦者也。木之折也必通蠹，墙之坏也必通隙。然木虽蠹，无疾风不折。墙虽隙，无大雨不坏。万乘之主，有能服术行法以为亡徵之君风雨者，其兼天下不难矣。\u003cbr/\u003e\u003cbr/\u003e     三守\u003cbr/\u003e\u003cbr/\u003e     人主有三守。三守完则国安身荣，三守不完则国危身殆。何谓三守？人臣有议当途之失、用事之过、举臣之情，人主不心藏而漏之近习能人，使人臣之欲有言者，不敢不下适近习能人之心而乃上以闻人主，然则端言直道之人不得见，而忠直日疏。爱人不独利也，待誉而后利之。憎人不独害也，待非而后害之。然则人主无威而重在左右矣。恶自治之劳惮，使羣臣辐辏之变，因传柄移藉，使杀生之机，夺予之要在大臣，如是者侵。此谓三守不完。三守不完，则劫杀之徵也。\u003cbr/\u003e\u003cbr/\u003e     凡劫有三，有明劫，有事劫，有刑劫。人臣有大臣之尊，外操国要以资羣臣，使外内之事非己不得行。虽有贤良，逆者必有祸，而顺者必有福。然则羣臣莫敢忠主忧国以争社稷之利害。人主虽贤不能独计，而人臣有不敢忠主，则国为亡国矣。此谓国无臣，国无臣者，岂郎中虚而朝臣少哉？羣臣持禄养交，行私道而不效公忠，此谓明劫。鬻宠擅权，矫外以胜内，险言祸福得失之形，以阿主之好恶，人主听之，卑身轻国以资之，事败与主分其祸，而功成则臣独专之。诸用事之人，壹心同辞以语其美，则主言恶者必不信矣，此谓事劫。至于守司图圄，禁制刑罚，人臣擅之，此谓刑劫。三守不完则三劫者起，三守完则三劫者止，三劫止塞则王矣。","cnt":0,"sort":6632313,"author":"韩非","prev":"6632312.html","next":"6632314.html","book_title":"韩非子","updateTimeFmt":"2024-03-28 17:25:45","category":"都市小说"}