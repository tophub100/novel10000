{"id":0,"code":"6632325.html","title":"第23章","latest_chapter_name":"正文 第41章","xiao_shuo_code":"9249","content":"\u003cbr/\u003e\u003cbr/\u003e    外储说左上\u003cbr/\u003e\u003cbr/\u003e     一。明主之道，如有若之应密子也。明主之听言也美其辩，其观行也贤其远，故羣臣士民之道言者迂弘，其行身也离世。其说在田鸠对荆王也。故墨子为木鸢，讴癸筑武宫。夫药酒用言，明君圣主之以独知也。\u003cbr/\u003e\u003cbr/\u003e     二。人主之听言也，不以功用为的，则说者多棘刺白马之说。不以仪的为关，则射者皆如羿也。人主于说也，皆如燕王学道也。而长说者，皆如郑人争年也。是以言有纤察微难而非务也，故李、惠、宋、墨皆画策也。论有深闳大非甩也，故畏震瞻车状皆鬼魅也。言而拂难坚确非功也，故务、卞、鲍、介、墨翟皆坚瓠也。且虞庆诎匠也而屋坏，范且穷工而弓折。是故求其诚者，非归饷也不可。\u003cbr/\u003e\u003cbr/\u003e     三。挟夫相为则责望，自为则事行。故父子或怨噪，取庸作者进美羹。说在文公之先宣言，与勾践之称如皇也。故桓公藏蔡怒而攻楚，吴起怀廖实而吮伤。且先王之赋颂，钟鼎之铭，皆潘吾之迹，华山之博也。然先王所期者利也，所用者力也。筑杜之谚，目辞说也。请许学者而行宛曼于先王，或者不宜今乎？如是不能更也。郑县人得车厄也，卫人佐弋也，卜子妻写弊袴也，而其少者也。先王之言，有其所为小而世意之大者，有其所为大而世意之小者，未可必知也。说在宋人之解书，与梁人之读记也。故先王有郢书而后世多燕说。天不适国事而谋先王，皆归取度者也。\u003cbr/\u003e\u003cbr/\u003e     四。利之所在民归之，名之所彰士死之。是以功外于法而赏加焉，则上不信得所利于下。名外于法而誉加焉，则士劝名而下畜之于君。故中章、胥己仕，而中牟之民弃田圃而随文学者邑之半。平公腓痛足痹而不敢坏坐，晋国之辞仕托者国之锤。此三士者，言袭法则官府之籍也，行中事则如令之民也，二君之礼大甚。若言离法而行远功，则绳外民也，二君又何礼之，礼之当亡。且居学之士，国无事不用力，有难不被甲，礼之则情修耕战之功，不礼则周主上之法。国安则尊显，危则为屈公之威。人主奚得于居学之士哉？故明王论李疵视中山也。\u003cbr/\u003e\u003cbr/\u003e     五。诗曰：不躬不亲，庶民不信。傅说之以无衣紫，绶之以郑简、宋襄，责之以尊厚耕战。夫不明分，不责诚，而以躬亲位下，且为下走睡卧，与去揜弊微服。孔丘不知，故称犹孟。邹君不知，故先自戮。明主之道，如叔向赋猎，与昭侯之奚听也。\u003cbr/\u003e\u003cbr/\u003e     六。小信成则大信立，故明主积于信。赏罚不信，则禁令不行。说在文公之攻原与箕郑救饿也。是以吴起须故人而食，文侯会虞人而猎。故明主表信，如曾子杀彘也。患在尊厉王击警鼓与李悝谩两和也。\u003cbr/\u003e\u003cbr/\u003e     一。宓子贱治单父，有若见之曰：子何臞也？宓子曰：君不知贱不肖，使治单父，官事急，心忧之，故臛也。有若曰：昔者舜鼓五弦，歌南风之诗而天下治。今以单父之细也，治之而忧，治天下将奈何乎？故有术而御之，身坐于庙堂之上，有处女子之色，无害于治。无术而御之，身虽瘁臞，犹未有益。\u003cbr/\u003e\u003cbr/\u003e     楚王谓田鸠曰：墨子者，显学也。其身体则可，其言多而不辩何也？曰：昔秦伯嫁其女于晋公子，令晋为之饰装，从衣文之媵七十人，至晋，晋人爱其妾而贱公女，此可谓善嫁妾而未可谓善嫁女也。楚人有卖其珠于郑者，为木兰之柜，薰桂椒之椟，缀以珠玉，饰以玫瑰，辑以翡翠，郑人买其椟而还其珠，此可谓善卖椟矣，未可谓善鬻珠也。今世之谈也，皆道辩说文辞之言，人主览其文而忘有用。墨子之说，传先主之道，论圣人之言，以宣告人，若辩其辞，则恐人怀其文忘其直，以文害用也。此与楚人鬻珠，秦伯嫁女同类，故其言多不辩。\u003cbr/\u003e\u003cbr/\u003e     墨子为木鸢，三年而成，蜚一日而败。弟子曰：先生之巧，至能使木鸢飞。墨子曰：吾不如为车輗者巧也，用咫尺之木，不费二朝之事，而引三十石之任致远力多，久于岁数。今我为鸢日二年成，蜚一日而败。惠子闻之曰：墨子大巧，巧为輗，拙为鸢。\u003cbr/\u003e\u003cbr/\u003e     宋王与齐仇也，筑武宫。讴癸倡，行者止观，筑者不倦。王闻召而赐之，对曰：臣师射稽之讴又贤于癸。王召射稽使之讴，行者不止，筑者知倦。王曰：行者不止，筑者知倦，其讴不胜如癸美何也？对曰：王试度其功，癸四板，射稽八板，擿其坚，癸五寸，射稽二寸。\u003cbr/\u003e\u003cbr/\u003e     夫良药苦于口，而智者劝而饮之，知其入而已己疾也。忠言拂于耳，而明主听之，知其可以致功也。\u003cbr/\u003e\u003cbr/\u003e     二。宋人有请为燕王以棘刺之端为母猴者，必三月斋然后能观之，燕王因以三乘养之。右御、冶工言王曰：臣闻人主无十日不燕之斋，今知王不能久斋以观无用之器也，故以三月为期。凡刻削者，以其所以削必小。今臣冷人也，无以为之削，此不然物也，王必察之。王因囚而问之，果妄，乃杀之。冷人谓王曰：计无度量，言谈之士多棘刺之说也。一曰。燕王#1好微巧，卫人曰：能以棘刺之端为母猴。燕王说之：养之以五乘之奉。王曰：吾试观客为棘刺之母猴。人主欲观之，必半岁不入宫，不饮酒食肉，雨霁日出视之晏阴之间，而棘刺之母猴乃可见也。燕王因养卫人不能观其母猴。郑有台下之冶者谓燕王曰：臣为削者也，诸微物必以削削之，而所削必大于削。今棘刺之端不容削锋，难以治棘刺之端。王试观客之削能与不能可知也。王曰：善。谓卫人曰：客为棘削之？曰：以削。王曰：吾欲观见之，客曰：臣请之舍取之。因逃。儿#2说，宋人善辩者也，持白马非马也，服齐稷下之辩者。乘白马而过关，则顾白马之赋。故籍之虚辞，则能胜一国，考实按形，不能谩于一人。\u003cbr/\u003e\u003cbr/\u003e     夫新砥砺杀矢，彀弩而射，虽冥而妄发，其端未尝不中秋毫也，然而莫能复其处，不可谓善射，无常仪的也。设五寸之的，引十步之远，非羿、逢#3蒙不能必全者，有常仪的也。有度难而无度易也。有常仪的则羿、蒙以五寸为巧，无常仪的则以妄发而中秋毫为拙，故无度而应之则辩士繁说，设度而持之虽知者犹畏失也不敢妄言。今人主听说不应之以度，而说其辩不度以功，誉其行而不入关，此人主所以长欺，而说者所以长养也。\u003cbr/\u003e\u003cbr/\u003e     客有教燕王为不死之道者，王使人学之，所使学者未及学而客死。王大怒，诛之。王不知客之欺己，而诛学者之晚也。夫信不然之物，而诛无罪之臣，不察之患也。且人所急无如其身，不能自使其无死，安能使王长生哉？\u003cbr/\u003e\u003cbr/\u003e     郑人有相与争年者，一人曰：吾与尧同年#4。其一人曰：我与黄帝之兄同年。讼此而不诀，以后息者为胜耳。\u003cbr/\u003e\u003cbr/\u003e     客有为周君画荚者，三年而成，君观之，与髹荚者同状。周君大怒，画荚者曰：筑十版之墙，凿八尺之牖，而以日始出时加之其上而观。周君为之，望见其状尽成龙蛇禽兽车马，万物之状备具，周君大悦。此荚之功非不微难也，然其用与素髹荚同#5。\u003cbr/\u003e\u003cbr/\u003e     客有为齐王画者，齐王问曰：画孰最难者？曰：犬马难。孰易者？对曰：鬼魅最易。夫犬马，人所知也，旦暮罄于前，不可类之，故难。鬼神，无形者，不罄于前，故易之也。\u003cbr/\u003e\u003cbr/\u003e     齐有居士田仲者，宋人屈谷见之曰：谷闻先生之义，不恃仰人而食。今谷有树瓠之道，坚如石，厚而无窍，献之。仲曰：夫瓠所贵者，谓其可以盛也。今厚而无窍，则不可剖以盛物，而任重如坚石，则不可以剖而以斟，吾无以瓠为也。曰：然，谷将以欲弃之。今田仲不恃仰人而食，亦无益人之国，亦坚瓠之类也。\u003cbr/\u003e\u003cbr/\u003e     虞庆为屋，谓匠人曰：屋大尊。匠人对曰：此新屋也，涂濡而椽生。虞庆曰：不然。夫濡涂重而生椽挠，以挠椽任重涂，此宜卑。更日久则涂乾而椽燥，涂乾则轻，椽燥则直，以直椽任轻涂，此益尊。匠人诎，为之而屋坏。一曰。虞庆将为屋，匠人曰：材生而涂濡，夫材生则挠，涂濡则重，以挠任重，今虽成，久必坏。虞庆曰：材乾则直，涂乾则轻，今诚得乾，日以轻直，虽久必不坏。匠人诎，作之，成。有间，屋果坏。\u003cbr/\u003e\u003cbr/\u003e     范且曰：弓之折必于其尽也，不于其始也。夫工人张弓也，伏檠三旬而蹈弦，一日犯机，是节之其始而暴之其尽也，焉得无折。且张弓不然。伏檠一日而蹈弦，三旬而犯机，是暴之其始而节之其尽也。工人穷也，为之，弓折。\u003cbr/\u003e\u003cbr/\u003e     范且、虞庆之言，皆文辩辞胜而反事之情，人主说而不禁，此所以败也。夫不谋治强之功，而艳乎辩说文丽之声，是却有术之士而任坏屋折弓也。故人主之于国事也，皆不达乎工匠之构屋张弓也，然而士穷乎范且、虞庆者，为虚辞，其无用而胜，实事，其无易而穷也。人主多无用之辩，而少无易之言，此所以乱也。今世之为范且、虞庆者不辍，而人主说之不止，是贵败折之类而以知术之人为工匠也。不得施其技巧，故屋坏弓折。知治之人不得行其方术，故国乱而主危。\u003cbr/\u003e\u003cbr/\u003e     夫婴儿相与戏也，以尘为饭，以涂为羹，以木为胾，然至日晚必归饟者，白尘饭涂羹可以戏而不可食也。夫称上古之传颂，辩而不慤，道先王仁义而不能正国者，此亦可以戏而不可以为治也。夫慕仁义而弱乱者，三晋也。不慕而治强者，秦也。然而秦强而未帝者，治未毕也。\u003cbr/\u003e\u003cbr/\u003e     三。人为婴儿也，父母养之简，子长而怨。子盛壮成人，其供养薄，父母怒而诮之。子、父，至亲也，而或谯或怨者，皆挟相为而不周于为己也。夫卖庸而播耕者，主人费家而美食，调布而求易钱者，非爱庸客也，曰如是，耕者且深耨者熟耘也。庸客致力而疾耘#6耕者，尽巧而正畦陌畦时者，非爱主人也，曰如是，羹且美钱布且易云也。此其养功力，有父子之泽矣，而心调于用者，皆挟自为心也。故人行事施予，以利之为心，则越人易和。以害之为心，则父子离且怨。\u003cbr/\u003e\u003cbr/\u003e     文公伐宋，乃先宣言曰：吾闻宋君无道，蔑侮长老，分财不中，教令不信，余来为民诛之。\u003cbr/\u003e\u003cbr/\u003e     越伐吴，乃先宣言曰：我闻昊王筑如皇之台，掘深池，罢苦百姓，煎靡财货，以尽民力，余来为民诛之。","cnt":0,"sort":6632325,"author":"韩非","prev":"6632324.html","next":"6632326.html","book_title":"韩非子","updateTimeFmt":"2024-03-28 17:25:45","category":"都市小说"}