{"id":0,"code":"6632320.html","title":"第18章","latest_chapter_name":"正文 第41章","xiao_shuo_code":"9249","content":"\u003cbr/\u003e\u003cbr/\u003e    观行\u003cbr/\u003e\u003cbr/\u003e     古之人目短于自见，故以镜观面。智短于自知，故以道正己。故镜无见疵之罪，道无明过之怨。目失镜则无以正须眉，身失道则无以知迷惑。西门豹之性急，故佩韦以缓己。董安于之心缓，故佩弦以自急。故以有余补不足，以长续短之谓明主。\u003cbr/\u003e\u003cbr/\u003e     天下有信数三：一曰智有所不能立，二曰力有所不能举，三曰强有所不能胜。故虽有尧之智，而无众人之助，大功不立。有乌获之劲，而不得人助，不能自举。有贲、育之强，而无法术，不得长生。故世有不可得，事有不可成。故乌获轻千钧而重其身，非其身重于千钧也，势不便也。离朱易百步而难眉睫，非百步近而眉睫远也，道不可也。故明主不穷乌获以其不能自举，不困离朱以其不能自见。因可势，求易道，故用力寡而功名立。时有满虚，事有利害，物有生死，人主为三者发喜怒之色，则金石之士离心焉。贤圣之扑浅深矣。故明主观人，不使人观己。明于尧不能独成，乌获之不能自举，贲、育之不能自胜，以法卫则术行之道毕矣。\u003cbr/\u003e\u003cbr/\u003e     安危\u003cbr/\u003e\u003cbr/\u003e     安术有七，危道有六。安术：一曰赏罚随是非，二曰祸福随善恶，三曰死生随法度，四曰有贤不肖而无爱恶，五曰有愚智而无非誉，六曰有尺寸而无意度，七曰有信而无诈。\u003cbr/\u003e\u003cbr/\u003e     危道：一曰斲削于绳之内，二曰斲割于法之外，三曰利人之所害，四曰乐人之所祸，五曰危人之所安，六曰所爱不亲，所恶不疏。如此，则人失其所以乐生，而忘其所以重死，人不乐生则人主不尊，不重死则令不行。\u003cbr/\u003e\u003cbr/\u003e     使天下皆极智能于仪表，尽力于权衡，以动则胜，以静则安。治世使人乐生于为是，爱身于为非。小人少而君子多，故社稷长立，国家久安。奔车之上无仲尼，覆舟之下无伯夷。故号令者，国之舟车也。安则智廉生，危则争鄙起。故安国之法，若饥而食，寒而衣，不令而自然也。先王寄理于竹帛，其道顺，故后世服。令使人去饥寒，虽贲、育不能行。废自然，虽顺道而不立。强勇之所不能行，则上不能安。上以无厌责己尽，射下对无有，无有则轻法，法所以为国也而轻之，则功不立、名不成。闻古扁鹊之治其病也，以刀刺骨。圣人之救危国也，以忠拂耳。刺骨，故小痛在体而长利在身。拂耳，故小逆在心而久福在国。故甚病之人利在忍痛，猛毅之君以福拂耳。忍痛，故扁鹊尽巧。拂耳，则子胥不失。寿安之术也。病而不忍痛，则失扁鹊之巧。危而不拂耳，则失圣人之意。如此，长利不远垂，功名不久立。\u003cbr/\u003e\u003cbr/\u003e     人主不自刻以尧，而责人臣以子胥，是幸殷人之尽如比干，尽如比干则上不失、下不亡。不权其力而有田成，而幸其身尽如比干，故国不得一安。废尧、舜而立桀、纣则人不得乐所长而忧所短。失所长则国家无功，守所短则民不乐生，以无功御不乐生，不可行于齐民。如此，则上无以使下，下无以事上。\u003cbr/\u003e\u003cbr/\u003e     安危在是非，不在于强弱。存亡在虚实，不在于众寡。故齐，故万乘也，而名实不称，上空虚于国内，不充满于名实，故臣得夺主。杀天子也，而无是非，赏于无功，使谗谀，以诈伪为贵，诛于无罪，使伛以天性剖背。以诈伪为是，天性为非，小得胜大。\u003cbr/\u003e\u003cbr/\u003e     明主坚内，故不外失。失之近正不亡于远者无有，故周之夺殷也，拾遗于庭，使殷不遗于朝，则周不敢望秋毫于境，而况敢易位乎。明主之道忠法，其法忠心，故临之而法，去之而思。尧无胶漆之约于当世而道行，舜无置锥之地于后世而德结。能立道于往#1古，而垂德于万世者，之谓明主。\u003cbr/\u003e\u003cbr/\u003e     守道\u003cbr/\u003e\u003cbr/\u003e     圣王之立法也，其赏足以劝善，其威足以胜暴，其备足以必完法。治世之臣，功多者位尊，力极者赏厚，情尽者名立。善之生如春，恶之死如秋，故民劝极力而乐尽情，此之谓上下相得。上下相得，故能使用力者自极于权衡，而务至于任鄙。战士出死，而愿为贲、育。守道者皆怀金石之心，以死子胥之节。用力者为任鄙，战如贲、育，守为金石，则君人者高枕而守己完矣。\u003cbr/\u003e\u003cbr/\u003e     古之善守者，以其所重禁其所轻，以其所难止其所易。故君子与小人俱正，盗跖与曾、史俱廉。何以知之？夫贪盗不赴谿而掇金，赴谿而掇金则身不全。贲、育不量敌则无勇名，盗跖不计可则利不成。\u003cbr/\u003e\u003cbr/\u003e     明主之守禁也，贲、育见侵于其所不能胜，盗跖见害于其所不能取。故能禁贲、育之所不能犯，守盗跖之所不能取，则暴者守愿，邪者反正。大勇愿，巨盗贞，平则天下公平，而齐民之情正矣。\u003cbr/\u003e\u003cbr/\u003e     人主离法失人，则危于伯夷不妄取，而不免于田成、盗跖之耳可也。今天下无一伯夷，而奸人不绝世，故立法度量。度量信则伯夷不失是，而盗跖不得非。法分明则贤不得夺不肖，强不得侵弱，众不得暴寡。托天下于尧之法，则贞士不失分，奸人不徼幸。寄千金于羿之矢，则伯夷不得亡，而盗跖不敢取。尧明于不失奸，故天下无邪。羿巧于不失发，故千金不亡。邪人不寿，而盗跖止，如此，故图不载宰予，不举六卿。书不着子胥，不明夫差。孙、吴之略废，盗跖之心伏。人主甘服于玉堂之中，而无瞋目切齿倾取之患。人臣垂拱金城之内，而无扼捥聚唇嗟唶之祸。服虎而不以柙，禁奸而不以法，塞伪而不以符，此贲、育之所患，尧、舜之所难也。故设柙非所以备鼠也，所以使怯弱能服虎也。立法非所以备曾、史也，所以使庸主能止盗跖也。为符非所以豫尾生也，所以使众人不相谩也。不独待比干之死节，不幸乱臣之无诈也，持怯之所能服，握庸主之所易守。当今之世，为人主忠计，为天下结德者，利莫长于如此。故君人者无亡国之图，而忠臣无失身之画。明于尊位必赏，故能使人尽力于权衡，死节于官职。通贲、育之情，不以死易生，惑于盗跖之贪，不以财易身，则守国之道毕备矣。\u003cbr/\u003e\u003cbr/\u003e     用人\u003cbr/\u003e\u003cbr/\u003e     闻古之善用人者，必循天顺人而明赏罚。循天则用力寡而功立，顺人则刑罚省而令行，明赏罚则伯夷、盗跖不乱。如此，则白黑分矣。治国之臣，效功于国以履位，见能于官以受职，尽力于权衡以任事。人臣皆宜其能，胜其官，轻其任，而莫怀余力于心，莫负兼官之责于君。故内无伏怨之乱，外无马服之患。明君使事不相干，故莫讼。使士不兼官，故技长。使人不同功，故莫争讼。争讼止，技长立，则强弱不毂力，冰炭不合形，天下莫得相伤，治之至也。\u003cbr/\u003e\u003cbr/\u003e     释法术而心治，尧不能正一国。去规矩而妄意度，奚仲不能成一轮。废尺寸而差短长，王尔不能半中。使中主守法术，拙匠守规矩尺寸，则万不失矣。君人者，能去贤巧之所不能，守中拙之所万不失，则人力尽而功名立。\u003cbr/\u003e\u003cbr/\u003e     明主立可为之赏，设可避之罚。故贤者劝赏而不见子胥之祸，不肖者少罪而不见伛剖背，盲者处平而不遇深谿，愚者守静而不陷险危。如此，则上下之恩结矣。古之人曰：其心难知，喜怒难中也。故以表示目，以鼓语耳，以法教心。君人者释三易之数而行之一难知之心#2，如此则怒积于上，而怨积于下，以积怒而御积怨则两危矣。\u003cbr/\u003e\u003cbr/\u003e     明主之表易见，故约立。其教易知，故言用。其法易为，故令行。三者立而上无私心，则下得循法而治，望表而动，随绳而斲，因攒而缝。如此则上无私威之毒，而下无愚拙之诛。故上君明而少怒，下尽忠而少罪。\u003cbr/\u003e\u003cbr/\u003e     闻之曰：举事无患者，尧不得也。而世未尝无事也。君人者不轻爵禄，不易富贵，不可与救危国。故明主厉廉耻，招仁义。昔者介子推无爵禄而义随文公，不忍口腹而仁割其肌，故人主结其德，书图着其名。人主乐乎使人以公尽力，而苦乎以私夺威。人臣安乎以能受职，而苦乎以一负二。谓一身两役也。故明主除人臣之所苦，而立人主之所乐，上下之利，莫长于此。不察私门之内，轻虑重事，厚诛薄罪，久怨细过，长侮偷快，长轻侮人，偷取一时之快也。数以德追祸，祸贼当诛，而反以德报之也。是断手而续以玉也，故世有易身之患。\u003cbr/\u003e\u003cbr/\u003e     人主立难为而罪不及，则私怨立。人臣失所长而奉难给，则伏怨结。劳苦不抚循，忧悲不哀怜。喜则誉小人，贤不肖俱赏。怒则毁君子，使伯夷与盗跖俱辱。故臣有叛主。\u003cbr/\u003e\u003cbr/\u003e     使燕王内憎其民而外爱鲁人，则燕不用而鲁不附民#3。见憎不能尽力而务功，鲁见说而不能离死命而亲他主。如此，则人臣为隙穴，而人主独立。以隙穴之臣而事独立之主，此之谓危殆。\u003cbr/\u003e\u003cbr/\u003e     释仪的而妄发，虽中小不巧。释法制而妄怒，虽杀戮而奸人不恐。罪生甲，祸归乙，伏怨乃结。故至治之国，有赏罚而无喜怒，故圣人极。有刑法而死，无螫毒，故奸人服。发矢中的，赏罚当符，故尧复生，羿复立。如此，则上无殷、夏之患，下无比干之祸，君高枕而臣乐业，道蔽天地，德极万世矣。\u003cbr/\u003e\u003cbr/\u003e     夫人主不塞隙穴，而劳力于赭垩，暴雨疾风必坏。不去眉睫之祸，而慕贲、育之死，不谨萧墙之患，而固金城于远境。不用近贤之谋，而外结万乘之交于千里。飘风一旦起，则贲、育不及救，而外交不及至，祸莫大于此。当今之世，为人主忠计者，必无使燕王说鲁人，无使近世慕贤于古，无思越人以救中国溺者。如此，则上下亲，内功立，外名成。\u003cbr/\u003e\u003cbr/\u003e     功名\u003cbr/\u003e\u003cbr/\u003e     明君之所以立功成名者四：一曰天时，二曰人心，三曰技能，四日势位。非天时，虽十尧不能冬生一穗。逆人心，虽贲、育不能尽人力。故得天时则务而自生，得人心则不趣而自劝，因技能则不急而自疾，得势位则不推进而名成。若水之流，若船之浮，守自然之道，行毋穷之令，故曰明主。\u003cbr/\u003e\u003cbr/\u003e     夫有材而无势，虽贤不能制不肖。故立尺材于高山之上，则临千仞之谿，材非长也，位高也。桀为天子，能制天下，非贤也，势重也。尧为匹夫，不能正三家，非不肖也，位卑也。千钧得船则浮，锱铢失船则沈，非千钧轻锱铢重也，有势之与无势也。故短之临高也以位，不肖之制贤也以势。人主者，天下一力以共载之，故安。众同心以共\u003cbr/\u003e\u003cbr/\u003e     立之，故尊。人臣守所长，尽所能，故忠。以尊主主御忠臣，则长乐生而功名成。名实相待而成，形影相应而立故臣主同欲而异使。人主之患在莫之应，故曰：一手独拍，虽疾无声。人臣之忧在不得一，故曰：右手画圆，左手画方，不能两成。故曰：至治之国，君若桴，臣若鼓，技若车，事若马。故人有余力易于应，而技有余巧易#4于事。立功者不足于力，亲近者不足于信，成名者不足于势。近者已亲，而远者不结，则名不称实也。圣人德若尧、舜，行若伯夷，而位不载于世，则功不立，名不遂。故古之能致功名者，众人助之以力，近者结之以成，远者誉之以名，尊者载之以势。如此，故太山之功长立于国家，而日月之名久着于天地。此尧之所以南面而守名，舜之所以北面而效功也。\u003cbr/\u003e\u003cbr/\u003e     大体\u003cbr/\u003e\u003cbr/\u003e     古之全大体者，望天地，观江海，因山谷，日月所照，四时所行，云布风动。不以智累心，不以私累己。寄治乱于法术，托是非于赏罚，属轻重于权衡。不逆天理，不伤情性，不吹毛而求小疵，不洗垢而察难知。不引绳之外，不推绳之内，不急法之外，不缓法之内。守成理，因自然，祸福生乎道法，而不出乎爱恶。荣辱之责在乎己，而不在乎人。故致至安之世，法如朝露，纯朴不散，心无结怨，口无烦言。故车马不疲弊于远路，旌旗不乱于大泽，万民不失命于寇戎，雄骏不创寿于旗幢，豪杰不著名于图书，不录功于磐盂，记年之牒空虚。故曰：利莫长于简，福莫久于安。使匠石以千岁之寿操鈎，视规矩，举绳墨，而正太山。使贲、育带干将#5而齐万民，虽尽力于巧，极盛于寿，太山不正，民不能齐。故曰：古之牧天下者，不使匠石极巧以败太山之体，不使贲、育尽威以伤万民之性。因道全法，君子乐而大奸止，澹然闲静，因天命，持大体。故使人无离法之罪，鱼无失水之祸。如此，故天下少不可。\u003cbr/\u003e\u003cbr/\u003e     上不天则下不遍覆，心不地则物不必载。太山不立好恶，故能成其高。江海不择小助，故能成其富。故大人寄形于天地而万物备，历心于山海而国家富。上无忿怒之毒，下无伏怨之患，上下交朴，以道为舍。故长利积，大功立，名成于前，德垂于后，治之至也。\u003cbr/\u003e\u003cbr/\u003e     注释：\u003cbr/\u003e\u003cbr/\u003e     #1此处衍『名』字，据迂评本、凌瀛初本删。\u003cbr/\u003e\u003cbr/\u003e     #2此处脱『心』字，据迂评本、凌瀛初本补。\u003cbr/\u003e\u003cbr/\u003e     #3此处脱『民』字，据迂评本、凌瀛初本补。\u003cbr/\u003e\u003cbr/\u003e     #4此处脱『易』字，据迂评本、凌瀛初本补。\u003cbr/\u003e\u003cbr/\u003e     #5『千将』显系『干将』之误，当改。","cnt":0,"sort":6632320,"author":"韩非","prev":"6632319.html","next":"6632321.html","book_title":"韩非子","updateTimeFmt":"2024-03-28 17:25:45","category":"都市小说"}