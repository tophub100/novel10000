{"id":0,"code":"6632324.html","title":"第22章","latest_chapter_name":"正文 第41章","xiao_shuo_code":"9249","content":"\u003cbr/\u003e\u003cbr/\u003e    一曰。魏王遗刑王美人，荆王甚悦之，夫人郑袖知王悦爱之也，亦悦爱之，甚于王，衣服玩好择其所欲为之。王曰：夫人知我爱新人也，其悦爱之，甚于寡人，此孝子所以养亲，忠臣所以事君也。夫人知王之不以己为妒也，因为新人曰：王甚悦爱子，然恶子之鼻，子见王，常掩鼻，则王长幸子矣。于是新人从之，每见王，常掩鼻。王谓夫人曰：新人见寡人常掩鼻何也？对曰：不己知也。王强问之，对曰：顷尝言恶闻王臭。王怒曰：劓之。夫人先戒御者曰：王适有言，必可从命。御者因揄刀而劓美人。\u003cbr/\u003e\u003cbr/\u003e     费无极，荆令尹之近者也。郄宛新事令尹，令尹甚爱之，无极因谓令尹曰：君爱宛甚，何不一为酒其家？令尹曰：善。因令之为具于郄宛之家。无极教宛曰：令尹甚傲而好兵，子必谨敬，先亟陈兵堂下及门庭。宛因为之。令尹往而大惊曰：此何也？无极曰：君殆去之，事未可知也。令尹大怒，举兵而诛郄宛，遂杀之。\u003cbr/\u003e\u003cbr/\u003e     犀首与张寿为怨，陈需新入，不善犀首，因使人微杀张寿，魏王以为犀首也，乃诛之。\u003cbr/\u003e\u003cbr/\u003e     中山有贱公子，马甚瘦，车甚弊，左右有私不善者，乃为之请王曰：公子甚贫，马甚瘦，王何不益之马食？王不许，左右因微令夜烧刍厩，王以为贱公子也，乃诛之。\u003cbr/\u003e\u003cbr/\u003e     魏有老儒，而不善济阳君，客有与老儒私怨者，因攻老儒杀之，以德于济阳君曰：臣为其不善君也，故为君杀之。济阳君因不察而赏之。\u003cbr/\u003e\u003cbr/\u003e     一曰。济阳君有少庶子，有不见知，欲入爱于君者，齐使老儒掘药于马黎之山，济阳少庶子欲以为功，入见于君曰：齐使老儒掘药于马黎之山，名掘药也，实间君之国，君杀之，是将与济阳君抵罪于齐矣。臣请刺之。君曰：可。于是明日得之城阴而刺之，济阳君还益亲之。\u003cbr/\u003e\u003cbr/\u003e     四。陈需，魏王之臣也，善于荆王，而令荆攻魏，陈需因请为魏王行解之，因以荆势相魏。\u003cbr/\u003e\u003cbr/\u003e     韩昭侯之时，黍种尝贵甚，昭侯令人覆廪，吏果窃黍种而粜之甚多。\u003cbr/\u003e\u003cbr/\u003e     昭奚恤之用荆也，有烧仓廥窌者，而不知其人，昭奚恤令吏执贩茅者而问之，果烧也。\u003cbr/\u003e\u003cbr/\u003e     昭奚侯之时，宰人上食而羹中有生肝焉。昭侯令宰人之次而诮之曰：若何为置生肝寡人羹中？宰人顿首服死罪曰：窃欲去尚宰人也。一曰：僖侯浴，汤中有砾，僖侯曰：尚浴免则有当代者乎？左右对曰：有。僖侯曰：召而来。谯之曰：何为置砾汤中？对曰：尚浴免，则臣得代之，是以置砾汤中。\u003cbr/\u003e\u003cbr/\u003e     文公之时，宰臣上炙而发绕之，文公召宰人而谯之曰：女欲寡人之哽邪？奚为以发绕炙？宰人顿首再拜请曰：臣有死罪三：援砺砥刀，利犹干将也，切肉，肉断，而发不断，臣之罪一也。援木而贯脔，而不见发，臣之罪二也。奉炽炉，炭火尽赤红，而炙熟而发不烧，臣之罪三也。堂下得无微有疾臣者乎？公曰：善。乃召其堂下而谯之，果然，乃诛之。曰：晋平公觞客，少庶子进炙而发绕之，平公趣杀炮人，毋有反令，炮人呼天曰：嗟乎，臣有三罪，死而不自知乎？平公曰：何谓也？对曰：臣刀之利，风靡骨断而发不断，是臣之一死也。桑炭炙之，肉红白而发不焦，是臣之二死也。炙熟又重睫而视之，发绕炙而目不见，是臣之三死也。意者堂下有其翳憎臣者乎？杀臣不亦蚤乎？\u003cbr/\u003e\u003cbr/\u003e     穰侯相秦而齐强，穰侯欲立秦为帝而齐不听，因请立齐为东帝而不能成也。\u003cbr/\u003e\u003cbr/\u003e     五。晋献公之时，骊姬贵拟于后妻，而欲以其子奚齐代太子申生，因患申生于君而杀之，遂立奚齐为太子。\u003cbr/\u003e\u003cbr/\u003e     郑君已立太子矣，而有所爱美女，欲以其子为后，夫人恐，因用毒药贼君杀之。\u003cbr/\u003e\u003cbr/\u003e     卫州吁重于卫，拟于君，群臣百姓尽畏其势重，州吁果杀其君而夺之政。\u003cbr/\u003e\u003cbr/\u003e     公子朝，周太子也，弟公子根甚有宠于君，君死，遂以东周叛，分为两国。\u003cbr/\u003e\u003cbr/\u003e     楚成王以商臣为太子，既而又欲置公子职。商臣作乱，遂攻杀成王。一曰。楚成王商臣为太子，既欲置公子职。商臣闻之，未察也，乃为其傅潘崇曰：奈何察之也？潘崇曰：飨江芊而勿敬也。太子听之。江芉曰：呼役夫，宜君王之欲废女而立职也。商臣曰：信矣。潘崇曰：能事之乎？曰：不能。能为之诸侯乎？曰：不能。能举大事乎？曰：能。于是乃起宿营之甲而攻成王，成王请食熊膰而死，不许，遂自杀。\u003cbr/\u003e\u003cbr/\u003e     韩魔相韩哀侯，严遂重于君，二人甚相害也。严遂乃令人刺韩廆于朝，韩魔走君而抱之，遂刺韩魔而兼哀侯。\u003cbr/\u003e\u003cbr/\u003e     田恒相齐，阚止重于简公，二人相僧而欲相贼也，田恒因行私惠以取其国，遂杀简公而夺之政。\u003cbr/\u003e\u003cbr/\u003e     戴驩为宋太宰，皇喜重于君，二人争事而相害也，皇喜遂杀宋君而夺其政。\u003cbr/\u003e\u003cbr/\u003e     狐突曰：国君好内则太子危，好外则相室危。\u003cbr/\u003e\u003cbr/\u003e     郑君问郑昭曰：太子亦何如？对曰：太子未生也。君曰：太子已置而曰未生，何也？对曰：太子虽置，然而君之好色不已，所爱有子，君必爱之，爱之则必欲以为后，臣故曰太子未生也。\u003cbr/\u003e\u003cbr/\u003e     六。文王资费仲而游于纣之旁，令之谏纣而乱其心。\u003cbr/\u003e\u003cbr/\u003e     荆王使人之秦，秦王甚礼之。王曰：敌国有贤者，国之忧也。今荆王之使者甚贤，寡人患之。群臣谏曰：以王之贤圣与国之资厚，愿荆王之贤人。王何不深知之而阴有之，荆以为外用也，则必诛之。\u003cbr/\u003e\u003cbr/\u003e     仲尼为政于鲁，道不拾遗，齐景公患之。黎且谓景公曰：去仲尼犹吹毛耳。君何不迎之以重禄高位，遗哀公女乐以骄荣其意。哀公新乐之，必怠于政，仲尼必谏，谏必轻绝于鲁。景公曰：善。乃令黎且以女乐二八遗哀公，反公乐之，果怠于政。仲尼谏，不听，去而之楚。\u003cbr/\u003e\u003cbr/\u003e     楚王谓干象曰：吾欲以楚使甘茂而相之秦，可乎？干象对曰：不可也。王曰：何也？曰：甘茂少而事史举先生，史举，上蔡之监门也，大不事君，小不事家，以苛刻闻天下，茂事之顺焉。惠王之明，张仪之辨也，茂事之，取十官而免于罪，是茂贤也。王曰。相人敌国而相贤，其不可何也？干象曰：前时王使邵滑之越，五年而能亡越，所以然者，越乱而楚治也。日者知用之越，今亡之秦，不亦太亟忘乎。王曰：然则为之奈何？干象对曰：不如相共立。王曰：共立可相何也？对曰：共立少见爱幸，长为贵卿，被王衣，含杜若，握玉环，以听于朝。且利以乱秦矣。\u003cbr/\u003e\u003cbr/\u003e     吴攻荆，子胥使人宣言于荆曰：子期用，将击之。子常用，将去之。荆人闻之，因用子常而退子期也。吴人击之，遂胜之。晋献公伐虞、虢，乃遗之屈产之乘，垂棘之璧，女乐二八，以荣其意而乱其政。\u003cbr/\u003e\u003cbr/\u003e     叔向之谗苌弘也，为书曰：苌弘谓叔向曰：子为我谓晋君，所与君期者时可矣，何不亟以兵来？因佯遗其书周君之庭而急去行。周以苌弘为卖周也，乃诛苌弘而杀之。\u003cbr/\u003e\u003cbr/\u003e     郑桓公将欲袭郐，先问郐之豪桀良臣辩智果敢之士，尽与其名姓，择郐之良田赂之，为官爵之名而书之，因为设坛场郭门之外而理之，衅之以鸡？，若盟状。郐君以为内难也，而尽杀其良臣，桓公袭郐，遂取之。\u003cbr/\u003e\u003cbr/\u003e     邺令襄疵阴善赵王左右，赵王谋袭邺，襄疵常辄闻而先言之魏王，魏王备之，赵乃辄还。\u003cbr/\u003e\u003cbr/\u003e     七。秦侏儒善于荆王，而阴有善荆王左右而内重于惠文君，荆适有谋，侏儒常先闻之以告惠文君。\u003cbr/\u003e\u003cbr/\u003e     卫嗣君之时，有人于令之左右，县令有发暮而席蓐甚，嗣公还令人遗之席，曰：吾闻汝今者发蓐而席弊甚，赐女席。县令大惊，以君为神也。\u003cbr/\u003e\u003cbr/\u003e     注释：\u003cbr/\u003e\u003cbr/\u003e     #1『权』乃『谏』之误，据迂评本改。\u003cbr/\u003e\u003cbr/\u003e     #2此处脱『死』字，据迂评本补。\u003cbr/\u003e\u003cbr/\u003e     #3『下』显系『不』之误，当改。\u003cbr/\u003e\u003cbr/\u003e     #4『二军』误为『二君』，据凌瀛初本改。\u003cbr/\u003e\u003cbr/\u003e     #5『济阳君』三字衍，据陈奇猷本删。\u003cbr/\u003e\u003cbr/\u003e     #6此处脱漏两千余字，今据陈奇猷集释本补齐。","cnt":0,"sort":6632324,"author":"韩非","prev":"6632323.html","next":"6632325.html","book_title":"韩非子","updateTimeFmt":"2024-03-28 17:25:45","category":"都市小说"}