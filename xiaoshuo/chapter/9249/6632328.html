{"id":0,"code":"6632328.html","title":"第26章","latest_chapter_name":"正文 第41章","xiao_shuo_code":"9249","content":"\u003cbr/\u003e\u003cbr/\u003e    三州文王伐崇，至凤黄墟，韈系解，因自结。太公望曰：何为也？王曰：君与处皆其师，中皆其友，下尽其使也。今皆#5 先君之臣，故无可使也。\u003cbr/\u003e\u003cbr/\u003e     季孙好士，终身庄，居处衣服，常如朝廷。而季孙适懈，有过失，暂废其矜庄也。而不能长为也，故客以为厌易己，相与怨之，遂杀季孙。故君子去泰去甚。\u003cbr/\u003e\u003cbr/\u003e     南宫敬子问颜涿聚曰：季孙养孔子之徒，所朝服与坐者以十数而遇贼，何也？曰：昔周成王近优侏儒以逞其意，而与君子断事，是能成其欲于天下。今季孙养孔子之徒，所朝服而与坐者以十数，而与优侏儒断事，是以遇贼。故曰：不在所与居，在所与谋也。\u003cbr/\u003e\u003cbr/\u003e     孔子御坐于鲁哀公，哀公赐之桃与黍。哀公曰#6： 请用。仲尼先饭黍而后啗桃，左右皆揜口而笑，哀公曰：黍者，非饭之也，以雪桃也。仲尼对曰：丘知之矣。夫黍者五谷之长也，祭先王为上盛。果蓏有六，而桃为下，祭先王不得入庙。丘之闻#7也，君子以贱雪贵，不闻以贵雪贱。今以五谷之长雪果蓏之下，是从上雪下也，丘以为妨义，故不敢以先于宗庙之盛也。\u003cbr/\u003e\u003cbr/\u003e     简主谓左右：车席泰美。夫冠虽贱，头必戴之；屦虽贵，足必履之。今车席如此，大美，吾将何？以履之？ 屦所履。席太美则更无美屦以履之也。夫美下而耗上，言席美则履又当美，履美衣又当美，求美不已，则居上弥有所费也。妨义之本也。\u003cbr/\u003e\u003cbr/\u003e     费仲说纣曰：西伯昌贤，百姓悦之，诸侯附焉，不可不诛，不诛必为殷祸。纣曰：子言，义主，何可诛？费仲曰：冠虽穿弊，必戴于头，履虽五采，必践之于地。今西伯#8昌，人臣也，修义而人向之，卒为天下患，其必昌乎？人人不以其贤为其主，非可不诛也。且主而诛臣，焉有过？纣曰：夫仁义者，上所以劝下也。今昌好仁义，诛之不可。三说不用，故亡。\u003cbr/\u003e\u003cbr/\u003e     齐宣王问匡倩曰：儒者博乎？曰：不也。王曰：何也？匡倩对曰：博者贵枭，胜者必杀枭，杀枭者，是杀所贵也，儒者以为害义，故不博也。又问曰：儒者弋乎？曰：不也弋者从下害于上者也，是从下伤君也，儒者以为害义，故不弋。又问儒者鼓瑟乎？曰：不也。夫瑟以小弦为大声，以大弦为小声，是大小易序，贵贱易位，儒者以为害义，故不鼓也。宣王曰：善。仲尼曰：与其使民谄下也，宁使民谄上。谄下则朋党，谄上则卑敬。\u003cbr/\u003e\u003cbr/\u003e     四。钜者，齐之居士。孱者，魏之居士。齐、魏之君不明，不能亲照境内，而听左右之言，故二子费金璧而求入仕也。\u003cbr/\u003e\u003cbr/\u003e     西门豹为邺令，清克洁慤，秋毫之端无私利也，而甚简左右，不事君左右也。左右因相与比周而恶之。居期年，上计，君收其玺，豹自请曰：臣昔者不知所以治邺，今臣得矣，愿请玺复以治邺，不当，请伏斧鑕之罪。文侯不忍而复与之，豹因重歛百姓，急事左右，期年，上计，文侯迎而拜之，豹对曰：往年臣为君治邺，而君夺臣玺，今臣为左右治邺，而君拜臣，臣不能治矣。遂纳玺而去。文侯不受，曰：寡人曩不知子，今知矣，愿子勉为寡人治之。遂不受。不受豹所内之玺也。\u003cbr/\u003e\u003cbr/\u003e     齐有狗盗之子与刖危子戏而相夸，盗子曰：吾父之裘独有尾。言裘尚有所盗之狗尾。危子曰：吾父独冬不失袴。刖足者不衣袴，虽终其冬夏无所损失也。\u003cbr/\u003e\u003cbr/\u003e     子绰曰：人莫能左画方而右画圆也。以肉去蚁蚁愈多，以鱼驱蝇蝇愈至。\u003cbr/\u003e\u003cbr/\u003e     桓公谓管仲曰：官少而索者众，寡人忧之。管仲曰：君无听左右之请，因能而受禄，录功而与官，则莫敢索官，君何患焉？\u003cbr/\u003e\u003cbr/\u003e     韩宣子曰：吾马菽粟多矣，甚臞，何也？寡人患之。周市对曰：使驺尽粟以食，虽无肥，不可得也。名为多与之，其实少，虽无臞，亦不可得也。主不审其情实，坐而患之，马犹不肥也。\u003cbr/\u003e\u003cbr/\u003e     桓公问置吏于管仲#9，管仲曰：辩察于辞，清洁于货，习人情，夷吾不如弦商，请立以为大理。登降肃让，以明礼待宾，臣不如隰朋，请立以为大行。垦草仞邑，仞，入也。所食之邑能入其租税。辟地生粟，臣不如寗武，请以为大田。三军既成阵，使士视死如归，臣不如公子成父，请以为大司马。犯颜直谏，臣不如东郭牙，请立以为谏臣。治齐此五子足矣。将欲霸王，夷吾在此。\u003cbr/\u003e\u003cbr/\u003e     孟献伯相鲁，堂下生藿藜，门外长荆棘，食不二味，坐不重席，晋无衣帛之妾，居不粟马，出不从车。叔向闻之，以告苗贲皇，贲皇非之曰：是出主之爵禄以附下也。一曰。孟献伯拜上卿，叔向往贺，门有御，马不食禾，向曰：子无二马二舆何也？献伯曰：吾观国人尚有饥色，是以不秣马，班白者多以徒行，故不二舆。向曰：吾始贺子之拜卿，今贺子之俭也。向出，语苗贲皇曰：助吾贺献伯之俭也。苗子曰：何贺焉！夫爵禄旗章，所以异功伐别贤不肖也。故晋国之法，上大夫二舆二乘，中大夫二舆一乘，下大夫专乘，此明等级也。且夫卿必有军事，是故循车马，比卒乘，以备戎事。有难则以备不虞，平夷则以给朝事。今乱晋国之政，乏不虞之备，以成节俭，以絜私名，献伯之俭也可与？言辞制当诛之故可与也。又何贺？\u003cbr/\u003e\u003cbr/\u003e     管仲相齐，曰：臣贵矣，然而臣贫。桓公曰：使子有三归之家。曰：臣富矣，然而臣卑。桓公使立于高、国之上。曰：臣尊矣，然而臣疏。乃立为仲父。孔子闻而非之曰：泰侈偪上。一曰。管仲父出，朱盖青衣，置鼓而归，自朝归，设鼓吹之乐。庭有陈鼎，家有三归，孔子曰：良大夫也，其侈偪上。\u003cbr/\u003e\u003cbr/\u003e     孙叔敖相楚，栈车柴车也。牝马，粝饼菜羹，枯鱼之膳，冬羔裘，夏葛衣，面有饥色，则良大夫也，其俭偪下。\u003cbr/\u003e\u003cbr/\u003e     阳虎去齐走赵，简主问曰：吾闻子善树人。虎曰：臣居鲁，树三人，皆为令尹，及虎抵罪于鲁，皆搜索于虎也。臣居齐，荐三人，一人得近王，一人为县令，一人为候吏，及臣得罪，近王者不见臣，县令者迎臣执缚，候吏者追臣至境上，不及而止。虎不善树人。\u003cbr/\u003e\u003cbr/\u003e     主俛而笑白：夫树橘柚者，食之则甘，嗅之则香。树枳棘者，成而刺人。故君子慎所树。\u003cbr/\u003e\u003cbr/\u003e     中牟无令，晋平公问赵武曰：中牟，三国之股肱，赵、齐、燕也。邯郸之肩髀，寡人欲得其良令也，谁使而可？武曰：刑伯子可。公曰：非子之雠也？曰：私雠不入公门。公又问曰：中府之令，谁使而可？曰：臣子可。故曰：外举不避雠，内举不避子。赵武所荐四十六人，及武死，各就宾位，其无私德若此。\u003cbr/\u003e\u003cbr/\u003e     平公问叔向曰：羣臣孰贤？曰：赵武。公曰：子党于师人。向，武之属大夫。武立如不胜衣，言如不出口，然所举士也数十人，皆令得其意，称叔向，故得意。而公家甚赖之，及武子之主也不利其家，死不托于孤，臣敢以为贤也。\u003cbr/\u003e\u003cbr/\u003e     解狐荐其雠于简主以为相，其雠以为且幸释己也，乃因往拜谢。狐乃引弓送而射之，曰：夫荐汝，公也，以汝能当之也。夫雠汝，吾私怨也，不以私怨汝之故拥汝于吾君。故私怨不入公门。\u003cbr/\u003e\u003cbr/\u003e     解狐举邢伯柳为上党守，柳往谢之曰：子释罪，敢不再拜。曰：举子，公也，怨子，私也，子往矣，怨子如初。\u003cbr/\u003e\u003cbr/\u003e     郑县人卖豚，人问其价，曰：道日暮安暇语汝。\u003cbr/\u003e\u003cbr/\u003e     六。范文子喜直言，武子击之以杖：夫直议者不为人所容，无所容则危身，非徒危身，又将危父。\u003cbr/\u003e\u003cbr/\u003e     子产者，子国之子也。子产忠于郑君，子国谯怒之曰：夫介异于人臣，而独忠于主，主贤明，能听汝，不明，将不汝听，听与不听，未可必知，而汝已离于羣臣，离于羣臣，则必危汝身矣，非徒危己也，又且危父。\u003cbr/\u003e\u003cbr/\u003e     梁车新为邺令，其姊往看之，暮而后门闭，因踰郭而入，车遂刖其足。赵成侯以为不慈，夺之玺而兔之令。\u003cbr/\u003e\u003cbr/\u003e     管仲束缚，自鲁之齐，道而饥渴，过绮乌封人而乞食。乌封人跪而食之，甚敬，封人因窃谓仲曰：适幸及齐不死而用齐，将何报我？曰：如子之言，我且贤之用，能使劳之论，我何以报子？封人怨之。\u003cbr/\u003e\u003cbr/\u003e     注释：\u003cbr/\u003e\u003cbr/\u003e     #1此处脱『下』字，当补。\u003cbr/\u003e\u003cbr/\u003e     #2此处脱『离』字，据陈奇猷本补。\u003cbr/\u003e\u003cbr/\u003e     #3『原克』误为『用兑』，据陈奇猷本改。\u003cbr/\u003e\u003cbr/\u003e     #4『足』误为『之』，据陈奇猷本改。\u003cbr/\u003e\u003cbr/\u003e     #5迂评本『王』作『皆』，据改。\u003cbr/\u003e\u003cbr/\u003e     #6『曰』字脱，依陈奇猷说补。\u003cbr/\u003e\u003cbr/\u003e     #7 作『门』义不通，据陈奇猷本改。\u003cbr/\u003e\u003cbr/\u003e     #8迂评本『戎』作『伯』，据改。\u003cbr/\u003e\u003cbr/\u003e     #9此处脱『管仲』二字，据凌瀛初本、迂评本补。","cnt":0,"sort":6632328,"author":"韩非","prev":"6632327.html","next":"6632329.html","book_title":"韩非子","updateTimeFmt":"2024-03-28 17:25:45","category":"都市小说"}