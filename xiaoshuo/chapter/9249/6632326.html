{"id":0,"code":"6632326.html","title":"第24章","latest_chapter_name":"正文 第41章","xiao_shuo_code":"9249","content":"\u003cbr/\u003e\u003cbr/\u003e    蔡女为桓公妻，桓公与之乘舟，夫人荡舟，桓公大惧，禁之不止，怒而出之。乃且复召之，因复更嫁之。桓公大怒，将伐蔡，仲父谏曰：夫以寝席之戏，不足以伐人之国，功业不可异也，请无以此为规也。桓公不听，仲父曰：必不得已，楚之菁茅不贡于天子三年矣。君不如举兵为天子伐楚，楚伏，因还袭蔡曰：余为天子伐楚，而蔡不以兵听从，因遂灭之。此义于名而利于实，故必有为天子诛之名，而有报雠之实。\u003cbr/\u003e\u003cbr/\u003e     吴起为魏将而攻中山，军人有病疽者，吴起跪而自吮其脓，伤者之母立泣，人问曰：将军于若子如是，尚何为而泣？对曰：吴起吮其父之疮而父死，今是子又将死也，今吾是以泣。\u003cbr/\u003e\u003cbr/\u003e     赵主父令工施鈎梯而缘潘吾。刻疏人迹其上，广三尺，长五尺，而勒之曰：主父常游于此。\u003cbr/\u003e\u003cbr/\u003e     秦昭王令工施鈎梯而上华山，以松柏之心为博，箭长八尺，棋长八寸，而勒之曰：昭王尝与天神博于此矣。\u003cbr/\u003e\u003cbr/\u003e     文公反国，至河，令笾？捐之，蓆蓐捐之，手足胼胝，面目黧黑者后之。咎犯闻之而夜哭，公曰：寡人出亡二十年，乃今得反国，咎犯闻之不喜而哭，意不欲寡人反国耶？犯对曰：笾？所以食也，蓆蓐所以卧也，而君捐之。手足胼胝，面目黧黑，劳有功者也，而君后之。今臣有与在后，中不胜其哀，故哭。且臣为君行诈伪以反国者众矣，臣尚自恶也，而况于君？再拜而辞。文公止之曰：谚曰：筑社者，？撅而置之，端冕而祀之。今子与我取之，而不与我治之，与我置之，而不与我祀之，焉可？解左骖而盟于河。\u003cbr/\u003e\u003cbr/\u003e     郑县人乙子，使其妻为袴，其妻问曰：今袴何如？夫曰：象吾故袴。妻子因毁新令如故袴。\u003cbr/\u003e\u003cbr/\u003e     郑县人有得车轭者，而不知其名，问人曰：此何种也？对曰：此车轭也。俄又服得一，问人曰：此是何种也？对曰：此车轭也。问者大怒曰：曩者曰车轭，今又曰车轭，是何众也？此女欺我也，遂与之鬬。\u003cbr/\u003e\u003cbr/\u003e     卫人有佐弋者，鸟至，因先以其裷麾之，鸟惊而不射也。\u003cbr/\u003e\u003cbr/\u003e     郑县人乙子妻之市，买鼈以归，过颖水，以为渴也，因纵而饮之，遂亡其鼈。\u003cbr/\u003e\u003cbr/\u003e     夫少者侍长者饮，长者饮亦自饮也。一曰。鲁人有自喜者，见长年饮酒不能釂则唾之，亦效唾之。一曰。宋人有少者亦欲效善，见长者饮无余，非斟酒饮也而欲尽之。\u003cbr/\u003e\u003cbr/\u003e     书曰：绅之束之。宋人有治者，因重带自绅束也。人曰：是何也？对曰：书言之，固然。书曰：既雕既琢，还归其朴。梁人有治者，动作言学，举事于文，曰难之，顾失其实。人曰：是何也？对曰：书言之，固然。\u003cbr/\u003e\u003cbr/\u003e     郢人有遗燕相国书者，夜书，火不明，因谓持烛者曰：举烛。云而过书举烛。举烛，非书意也，燕相受书而说之，曰：举烛者，尚明也，尚明也者，举贤而任之。燕相白王，大说，国以治。治则治矣，非书意也。今世举学者多似此类。\u003cbr/\u003e\u003cbr/\u003e     郑人有且置履者，先自度其足而置之其坐，至之市而忘操之，已得履，乃曰：吾忘持#7度。反归取之，及反，市罢，遂不得履。人曰：何不试之以足？曰：宁信度，无自信也。\u003cbr/\u003e\u003cbr/\u003e     王登为中牟令，上言于襄主曰：中牟有士曰中章、胥己者，其身甚修，其学甚博，君何不举之？主曰：子见之，我将为中大夫。相室谏曰：中大夫，晋重列也，今无功而受，非晋臣之意。君其耳而未之目邪？襄主曰：我取登既耳而目之矣，登之所取又耳而目之，是耳目人绝无已也。王登一日#8而见二中大夫，予之田宅，中牟之人弃其田耘，卖宅圃，而随文学者邑#9之半。\u003cbr/\u003e\u003cbr/\u003e     叔向御座平公请事，公腓痛足痹转筋而不敢坏坐，晋国闻之，皆曰：叔向贤者，平公礼之，转筋而不敢坏坐。晋国之辞仕托慕叔向者国之锤矣。\u003cbr/\u003e\u003cbr/\u003e     郑县人有屈公者，闻敌恐，因死，恐己，因生。\u003cbr/\u003e\u003cbr/\u003e     赵主父使李疵视中山可攻不也，还报曰：中山可伐也，君不亟伐，将后齐、燕。主父曰：何故可攻？李疵对曰：其君见好岩穴之士，所倾盖与车以见穷闾隘巷之士以数十，伉礼下布衣之士以百数矣。君曰：以子言论，是贤君也，安可攻？疵曰：不然。夫好显岩穴之士而朝之，则战士怠于行阵。上尊学者，下士居朝，则农夫惰于田。战士怠于行者则兵弱也，农夫惰于田者则国贫也。兵弱于敌，国贫于内，而不亡者，未之有也。伐之不亦可乎？主父曰：善。举兵而伐，中山遂灭也。\u003cbr/\u003e\u003cbr/\u003e     五。齐桓公好服紫，一国尽服紫，当是时也，五素不得一紫，桓公患之，谓管仲曰：寡人好衣紫，紫贵甚，一国百姓好服紫不已，寡人奈何？管仲曰：君欲何不试勿衣紫也，谓左右曰：吾甚恶紫之臭。于是左右适有衣紫而进者，公必曰：少却，吾恶紫臭。公曰：诺。于是日郎中莫衣紫，其明日国中莫衣紫，三日境内莫衣紫也。一曰。齐王好紫衣，齐人皆好也。齐国五素不得一紫，齐王患紫贵。傅说王曰：诗云：不躬不亲，庶民不信。今王欲民无衣紫者，王以自解紫衣而朝，群臣有紫衣进者，曰益远，寡人恶臭。是日也，郎中莫衣紫，是月也，国中莫衣紫，是岁也，境内莫衣紫。\u003cbr/\u003e\u003cbr/\u003e     郑简公谓子产白：国小，迫于荆、晋之间。今城郭不完，甲兵不备，不可以待不虞。子产曰：臣闭其外也已远矣，而守其内也已固矣，虽国小犹不危之也。君其勿忧。是以没简公身无患。\u003cbr/\u003e\u003cbr/\u003e     子产相郑，简公谓子产曰：饮酒不乐也，俎豆不大，钟鼓竽瑟不鸣，寡人之事不一，国人不定，百姓不治，耕战不辑睦，亦子之罪。子有职，寡人亦有职，各守其职。子产退而为政五年，国无盗贼，道不拾遗，桃枣荫于街者莫有援也，锥刀遗道三日可反，三年不变，民无饥也。\u003cbr/\u003e\u003cbr/\u003e     宋襄公与楚人战于涿谷上，宋人既成列矣，楚人未及济，右司马购强趋而谏曰：楚人众而宋人寡，请使楚人半涉未成列而击之，必败。襄公曰：寡人闻，君子不重伤，不擒二毛，不推人于险，不迫人于厄，不鼓不成列。今楚未济而击之，害义。请使楚人毕涉成阵，而后鼓士进之。右司马曰：君不爱宋民，腹心不完，特为义耳。公曰：不反列，且行法。右司马反列，楚人已成列撰阵矣，公乃鼓之，宋人大败，公伤股，三日而死。此乃慕自亲仁义之祸。夫必恃人主之自躬亲而后民听从，是则将令人主耕以为上，服战鴈行也，民乃肯耕战，则人主不泰危乎？而人臣不泰安乎？\u003cbr/\u003e\u003cbr/\u003e     齐景公游少海，传骑从中来谒曰：婴疾甚，且死，恐公后之。景公遽起，传骑又至。景公曰：趋驾烦且之乘，使驺子韩枢御之。行数百步，以驺为不疾，夺辔代之。御可数百步，以马为不进，尽释车而走。以烦且之良，而驺子韩枢之巧，而以为不如下走也。\u003cbr/\u003e\u003cbr/\u003e     魏昭王欲与官事，谓孟尝君曰：寡人欲与官事。君曰：王欲与官事则何不试习读法？昭王读法十余简而睡卧矣，王曰：寡人不能读此法。夫不躬亲其势柄，而欲为人臣所宜为者也，睡不亦宜乎？孔子曰：为人君者犹盂也，民犹水也，盂方水方，盂圜水圜。\u003cbr/\u003e\u003cbr/\u003e     邹君好服长缨，左右皆服长缨，甚贵。邹君患之，问左右，左右曰：君好服，百姓亦多服，是以贵。君因先自断其缨而出，国中皆不服长缨。君不能下令为百姓服度以禁之，长缨出以示先民，是先戮以莅民也。\u003cbr/\u003e\u003cbr/\u003e     叔向赋猎，功多者受多，功少者受少。\u003cbr/\u003e\u003cbr/\u003e     韩昭侯谓申子曰：法度甚易行也。申子曰：法者见功而与赏，因能而受官。今君设法度而听左右之请，此所以难行也。昭侯曰：吾自今以来知行法矣，寡人奚听矣。一日，申子请仕其从兄官，昭侯曰：非所学于子也。听子之谒，败子之道乎？亡其用子之谒。申子辟舍请罪。\u003cbr/\u003e\u003cbr/\u003e     六。晋文公攻原，裹十日粮，遂与大夫期十日，至原十日而原不下，击金而退，罢兵而去。士有从原中出者曰：原三日即下矣。群臣左右谏曰：夫原之食竭力尽矣，君姑待之。公曰：吾与士期十日，不去，是亡吾信也。得原失信，吾不为也。遂罢兵而去。原人闻曰：有君如彼，其信也，可无归乎？乃降公。卫人闻曰：有君如彼，其信也，可无从乎？乃降公。孔子闻而记之曰：攻原得卫者信也。\u003cbr/\u003e\u003cbr/\u003e     文公问箕郑曰：救饿奈何？对曰：信。公曰：安信？曰：信名。信名则群臣守职，善恶不踰，百事不怠。信事则不失天时，百姓不踰。信义则近亲劝勉，而远者归之。\u003cbr/\u003e\u003cbr/\u003e     吴起出，遇故人而止之食，故人曰：诺，今返而御。吴子曰：待公而食。故人至暮不来，起不食待之，明日早，令人求故人，故人来方与之食。\u003cbr/\u003e\u003cbr/\u003e     魏文侯与虞人期猎，明日，会天疾风，左右止，文侯不听，曰：不可。以风疾之故而失信。吾不为也。遂自驱车往，犯风而罢虞人。\u003cbr/\u003e\u003cbr/\u003e     曾子之妻之市，其子随之而泣，其母曰：女还，顾反为女杀彘。适市来，曾子欲捕彘杀之，妻止之曰：特与婴儿戏耳。曾子曰：婴儿非与戏也。婴儿非有知也，待父母而学者也，听父母之教，令子欺之，是教子欺也。父欺子而不信其母，非以成教也。遂烹彘。\u003cbr/\u003e\u003cbr/\u003e     楚厉王有警，为鼓以与百姓为戍，饮酒醉，过而击之也，民大惊。使人止曰：吾醉而与左右戏，过击之也，民皆罢。居数月，有警，击鼓而民不赴，乃更令明号而民信之。\u003cbr/\u003e\u003cbr/\u003e     李悝警其两和曰#10：谨警敌人，旦暮且至击汝。如是者再三而敌不至，两和懈怠，不信李悝。居数月，秦人来袭之，至，几夺其军，此不信患也。一曰。李悝与秦人战，谓左和曰：速上，右和已上矣。又驰而至右和曰：左和已上矣。左右和曰：上矣。于是皆争上。其明年与秦人战，秦人袭之，至，几夺其军。此不信之患。\u003cbr/\u003e\u003cbr/\u003e     右传\u003cbr/\u003e\u003cbr/\u003e     有相与讼者，子产离之而毋得使通辞，到其言以告而知也。惠嗣公使人伪关市，关市呵难之，因事关市以金，关市乃舍之。嗣公谓关市曰：其时有客过而予汝金，因谴之。关市大恐，以嗣公为明察。\u003cbr/\u003e\u003cbr/\u003e     注释：\u003cbr/\u003e\u003cbr/\u003e     #1此处脱『燕王』二字，据张榜本补。\u003cbr/\u003e\u003cbr/\u003e     #2『见』字为『儿』字之误，当改。\u003cbr/\u003e\u003cbr/\u003e     #3『逢』字为『逢』字之误，当改。\u003cbr/\u003e\u003cbr/\u003e     #4此处脱『一人曰吾与尧同年』八字，据陈奇猷本补。\u003cbr/\u003e\u003cbr/\u003e     #5『同』误为『夙』，据陈奇猷本改。\u003cbr/\u003e\u003cbr/\u003e     #6『耘』误为『耕』，据陈奇猷说改。\u003cbr/\u003e\u003cbr/\u003e     #7『恃』显系『持』之误，当改。\u003cbr/\u003e\u003cbr/\u003e     #8『曰』显系『日』之误，当改。\u003cbr/\u003e\u003cbr/\u003e     #9此处脱『邑』字，据迂评本补。\u003cbr/\u003e\u003cbr/\u003e     #10『和曰』误为『日和』，据陈奇猷说改。","cnt":0,"sort":6632326,"author":"韩非","prev":"6632325.html","next":"6632327.html","book_title":"韩非子","updateTimeFmt":"2024-03-28 17:25:45","category":"都市小说"}