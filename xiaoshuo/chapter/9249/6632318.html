{"id":0,"code":"6632318.html","title":"第16章","latest_chapter_name":"正文 第41章","xiao_shuo_code":"9249","content":"\u003cbr/\u003e\u003cbr/\u003e    说林上\u003cbr/\u003e\u003cbr/\u003e     汤以伐桀，而恐天下言己为贪也，因乃让天下于务光。而恐务光之受之也，乃使人说务光曰：汤杀君而欲传恶声于子，故让天下于子。务光因自投于河。\u003cbr/\u003e\u003cbr/\u003e     秦武王令甘茂择所欲为于仆与行事，孟卯曰：公不如为仆。公所长者，使也。公虽为仆，王犹使之于公也。公佩仆玺而为行事，是兼官也。\u003cbr/\u003e\u003cbr/\u003e     子圉见孔子于商大宰，孔子出，子圉入，请问客，大宰曰：吾已见孔子，则视子犹蚤虱之细者也。吾今见之于君。子圉恐孔子贵于君也，因谓大宰曰：君己见孔子，孔子亦将视子犹蚤虱也。大宰因弗复见也。\u003cbr/\u003e\u003cbr/\u003e     魏惠王为臼里之盟，将复立于天子，彭喜谓郑君曰：君勿听，大国恶有天子，小国利之。君与大不听，魏焉能与小立之？\u003cbr/\u003e\u003cbr/\u003e     晋人伐邢，齐桓公将救之，鲍叔曰：大蚤。邢不亡，晋不敝，晋不敝，齐不重。且夫持危之功，不如存亡之德大。君不如晚救之以敝晋，齐实利。待邢亡而复存之，其名实美。桓公乃弗救。子胥出走，边候得之，子胥曰：上索我者，以我有美珠也。今我已亡之矣，我且曰子取吞之。候因释之。\u003cbr/\u003e\u003cbr/\u003e     庆封为乱于齐而欲走越，其族人曰：晋近，奚不之晋？庆封曰：越远，利以避难。族人曰：变是心也，居晋而可。不变是心也，虽远越，其可以安乎？\u003cbr/\u003e\u003cbr/\u003e     智伯索地于魏宣子，魏宣子弗予，任章曰：何故不予？宣子曰：无故请地，故弗予。任章曰：无故索地，邻国必恐，彼重欲无厌，天下必惧，君予之地，智伯必骄而轻敌，邻邦必惧而相亲，以相亲之兵待轻敌之国，则智氏之命不长矣。周书曰：将欲败之，必姑辅之，将欲取之，必姑与之。君不如与之以骄智伯。且君何释以天下图智氏，而独以吾国为智氏质乎？君曰：善。乃与之万户之邑，智伯大悦。因索地于赵，弗与，因围晋阳，韩、魏反之外，赵氏应之内，智氏自亡。\u003cbr/\u003e\u003cbr/\u003e     秦康公筑台三年，刑人起兵，将欲以兵攻齐，任妄曰：饥召兵，疾召兵，劳召兵，乱召兵。君筑台三年，今荆人起兵将攻齐，臣恐其攻齐为声，而以袭秦为实也，不如备之。戍东边，荆人辍行。\u003cbr/\u003e\u003cbr/\u003e     齐攻宋，宋使臧孙子南求救于荆，荆大说，许救之，甚欢。臧孙子忧而反，其御曰：索救而得，今子有忧色何也？臧孙子曰：宋小而齐大，夫救小宋而恶于大齐，此人之所以忧也，而荆王说，必以坚我也。我坚而齐敝，荆之所利也。臧孙子乃归，齐人拔五城于宋而荆救不至。\u003cbr/\u003e\u003cbr/\u003e     魏文侯借道于赵而攻中山，赵肃侯将不许，赵刻曰：君过矣。魏攻中山而弗能取，则魏必罢，罢则魏轻，魏轻则赵重。魏拔中山，必不能越赵而有中山也，是用兵者魏也，而得地者赵也。君必许之，许之而大欢，彼将知君利之也，必将辍行。君不如借之道，示以不得已也。\u003cbr/\u003e\u003cbr/\u003e     鸱夷子皮事田成子，田成子去齐，走而之燕，鸱夷子皮负传而从。至望邑，子皮曰：子独不闻涸泽之蛇乎？涸泽，蛇将徙，有小蛇谓大蛇曰：子行而我随之，人以为蛇之行者耳，必有杀子，不如相衔负我以行，人必以我为神君也。乃相衔负以越公道，而行人皆避之，曰：神君也。今子美而我恶，以子为我上客，千乘之君也。以子为我使者，万乘之卿也。子不如为我舍人。田成子因负传而随之，至逆旅，逆旅之君待之甚敬，因献酒肉。\u003cbr/\u003e\u003cbr/\u003e     温人之周，周不纳客，问之曰：客耶？对曰：主人。问其巷人而不知也，吏因囚之。君使人问之曰：子非周人也，而自谓非客何也？对曰：臣少也诵诗曰：普天之下，莫非王土，率土之滨，莫非王臣。今君，天子，则我天子之臣也，岂有为人之臣而又为之客哉？故曰主人也。君使出之。\u003cbr/\u003e\u003cbr/\u003e     韩宣王谓樛留曰：吾欲两用公仲、公叔，其可乎？对曰：不可。晋用六卿而国分，简公两用田成、阚止而简公杀，魏两用犀首、张仪而西河之外亡。今王两用之，其多力者树其党，寡力者借外权。群臣有内树党以骄主，有外为交以削地，则王之国危矣。\u003cbr/\u003e\u003cbr/\u003e     绍绩昧醉寐而亡其裘，宋君曰：醉足以亡裘乎？对曰：桀以醉亡天下，而康诰曰：毋彝酒者，彝酒，常酒也，常酒者，天子失天下，匹夫失其身。\u003cbr/\u003e\u003cbr/\u003e     管仲、隰朋从于桓公而伐孤竹，春往冬反，迷惑失道。管仲曰：老马之智可用也。乃放老马而随之，遂得道。行山中无水，隰朋曰：蚁冬居山之阳，夏居山之阴，蚁壤一寸而仞有水。乃掘地，遂得水。以管仲之圣而隰朋之智，至其所不知，不难师于老马与蚁，今人不知以其愚心而师圣人之智，不亦过乎。\u003cbr/\u003e\u003cbr/\u003e     有献不死之药于荆王者，谒者操之以入，中射之士问曰：可食乎？曰：可。因夺而食之。王大怒，使人杀中射之士，中射之士使人说王曰：臣问谒者曰可食，臣故食之。是臣无罪，而罪在谒者也。且客献不死之药，臣食之，而王杀臣，是死药也，是客欺王也。夫杀无罪之臣，而明人之欺王也，不如释臣。王乃不杀。\u003cbr/\u003e\u003cbr/\u003e     田驷欺邹君，邹君将使人杀之，田驷恐，告惠子。惠子见邹君曰：今有人见君，则？其一目，奚如？君曰：我必杀之。惠子曰：瞽两目，君奚为不杀？君曰：不能勿？。惠子曰：田驷东慢齐侯，南欺荆王，驷之于欺人，瞽也，君奚怨焉？邹君乃不杀。\u003cbr/\u003e\u003cbr/\u003e     鲁穆公使众公子或宦于晋，或宦于荆，犁鉏曰：假人于越而救溺子，越人虽善游，子必不生矣。失火而取水于海，海水虽多，火必不灭矣，远水不救近火也。今晋与荆虽强，而齐近，鲁患其不救乎？\u003cbr/\u003e\u003cbr/\u003e     严遂不善周君，患之。冯沮曰：严遂相，而韩傀贵于君，不如行贼于韩傀，则君必以为严氏也。\u003cbr/\u003e\u003cbr/\u003e     张谴相韩，病将死，公乘无正怀三十金而问其疾。居一月自问张谴曰：若子死，将谁使代子？答曰：无正重法而畏上，虽然，不如公子食我之得民也。张谴死，因相公乘无正。\u003cbr/\u003e\u003cbr/\u003e     乐羊为魏将而攻中山，其子在中山，中山之君烹其子而遗之羹。乐羊坐于幕下而啜之，尽一杯。文侯谓堵师赞曰：乐羊以我故而食其子之肉。答曰：其子而食之，且谁不食？乐羊罢中山，文侯赏其功而疑其心。\u003cbr/\u003e\u003cbr/\u003e     孟孙猎得麑，使秦西巴载之持归，其母随之而啼，秦西巴弗忍而与之。孟孙归，至而求麑，答曰：余弗忍而与其母。孟孙大怒，逐之。居三月，复召以为其子傅，其御曰：曩将罪之，今召以为子傅何也？孟孙曰：夫不忍麑，又且忍吾子乎？故曰：巧诈不如拙诚。乐羊以有功见疑，秦西巴以有罪益信。\u003cbr/\u003e\u003cbr/\u003e     曾从子，善相剑者也。卫君怨吴王，曾从子曰：吴王好剑，臣相剑者也，臣请为吴王相剑，拔而示之，因为君刺之。卫君曰：子为之是也，非缘义也，为利也。吴强而富，卫弱而贫，子必往，吾恐子为吴王用之于我也。乃逐之。\u003cbr/\u003e\u003cbr/\u003e     纣为象箸而箕子怖，以为象箸为不成美于土簋，则必犀玉之杯，玉杯象箸必不盛菽藿，则必旄象豹胎，旄象豹胎必不衣短褐而舍茅茨之下，则必锦衣九重，高台广室也。称此以求，则天下不足矣。圣人见微以知萌，见端以知末，故见象箸而怖，知天下知不足也。\u003cbr/\u003e\u003cbr/\u003e     周公旦已胜殷，将攻商、盖。辛公甲曰：大难攻，小易服，不如服众小以劫大。乃攻九夷而商、盖服矣。\u003cbr/\u003e\u003cbr/\u003e     纣为长夜之饮，惧以失日，问其左右尽不知也，乃使问箕子。箕子为其徒曰：为天下主而一国皆失日，天下其危矣。一国皆不知而我独知之，吾其危矣。辞以醉而不知。\u003cbr/\u003e\u003cbr/\u003e     鲁人身善织屦，妻善识缟，而徙于越。或谓之曰：子必穷矣。鲁人曰：何也？曰：屦为履之也，而越人跣行。缟为冠之也，而越人被发。以子之所长，游于不用之国，欲使无穷，其可得矣。\u003cbr/\u003e\u003cbr/\u003e     陈轸贵于魏王#2，惠子曰：必善事左右，夫杨横树之即生，倒树之即生，折而树之又生。然使十人树之而一人拔之，即无生杨至。以十人之众，树易生之物，而不胜一人者何也？树之难而去之易也。子虽工自树于王，而欲去子者众，子必危矣。\u003cbr/\u003e\u003cbr/\u003e     鲁季孙新弑其君，吴起仕焉。或谓起曰：夫死者，始死而血，已血而衄，已衄而灰，已灰而土，反其土也，无可为者矣。今季孙乃始血，其毋乃未可知也。吴起因去之晋。\u003cbr/\u003e\u003cbr/\u003e     隰斯弥见田成子，田成子与登台四望，三面皆畼，南望，隰子家之树蔽之，田成子亦不言。隰子归，使人伐之，斧离数创，隰子止之，其相室曰：何变之数也？隰子曰：古者有谚曰：知渊中之鱼者不祥。夫田子将有事，事大，而我示之知微，我必危矣。不伐树未有罪也，知人之所不言，其罪大矣。乃不伐也。\u003cbr/\u003e\u003cbr/\u003e     杨子过于宋东之逆旅，有妾二人，其恶者贵，美者贱。杨子问其故，逆旅之父答曰：美者自美，吾不知其美也，恶者自恶，吾不知其恶也。杨子谓弟子曰：行贤而去自贤之心，焉往而不美。\u003cbr/\u003e\u003cbr/\u003e     卫人嫁其子而教之曰：必私积聚。为人妇而出，常也。其成居，幸也。其子因私积聚，其姑以为多私而出之，其子所以自反者倍其所以嫁。其父不自罪于教子非也，而自知其益富。今人臣之处官者皆是类也。","cnt":0,"sort":6632318,"author":"韩非","prev":"6632317.html","next":"6632319.html","book_title":"韩非子","updateTimeFmt":"2024-03-28 17:25:45","category":"都市小说"}