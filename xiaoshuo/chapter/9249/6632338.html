{"id":0,"code":"6632338.html","title":"第36章","latest_chapter_name":"正文 第41章","xiao_shuo_code":"9249","content":"\u003cbr/\u003e\u003cbr/\u003e    若夫关龙逢、王子比干、随季梁、陈泄冷、楚申胥、吴子胥，此六人者，皆疾争强谏以胜其君。言听事行，则如师徒之势。一言而不听，一事而不行，则陵其主以语，待之以其身，虽死家破，要领不属，手足异处，不难为也。如此臣者，先古圣王皆不能忍也。当今之时，将安用之？\u003cbr/\u003e\u003cbr/\u003e     若夫齐田恒、宋子罕、鲁季孙意如、晋侨如、卫子南劲、郑太宰欣、楚白公、周单单、燕子之，此九人者之为其臣也，皆朋党比周以事其君，隐正道而行私曲，上偪君下乱治，援外以挠内，亲下以谋上，不难为也。如此臣者，唯圣王智主能禁之，若夫昏乱之君，能见之乎？\u003cbr/\u003e\u003cbr/\u003e     若夫后稷、臯陶、伊尹、周公旦、太公望、管仲、隰朋、百里奚、蹇叔、舅犯、赵襄、范蠡、大夫种、逢同、华登，此十五人者，为其臣也，皆夙兴夜寐，卑身贱体，炼心白#11意，明刑辟，治官职以事其君，进善言，通道法而不敢矜其善，有成功立事而不敢伐其劳，不难破家以便国，杀身以安主，以其主为高天泰山之尊，而以其身为壑谷鬴洧之卑，主有明名广誉于国，而身不难受壑谷鬴洧之卑。如此臣者，虽当昏乱之主尚可致功，况于显明之主乎？此谓霸王之佐也。\u003cbr/\u003e\u003cbr/\u003e     若夫周滑之、郑王孙申、陈公孙宁、仪行父、荆竿尹申亥、随少师越、种干、吴王孙頟、晋阳成泄、齐竪刁、易牙，此十二人者之为其臣也，皆思小利而忘法义，进则揜蔽贤良以阴闇其主，退则挠乱百官而为祸难，皆辅其君，共其欲，苟得一说于王，虽破国杀众不难为也。有臣如此，虽当圣王尚恐夺之，而况惛乱之君，其能无失乎？有臣如此者，皆身死国亡，为天下笑。故周威公身杀国分为二，郑子阳身杀国分为三，陈灵公身死于夏徵舒氏，刑灵王死于乾谿之上，随亡于荆，吴并于越，知伯灭于晋阳之下，桓公身死七日不收。故曰：谄谀之臣，唯圣王知之，而乱主近之，故至身死国亡。圣主明王则不然，内举不避亲，外举不避雠。是在焉从而举之，非在焉从而罚之。是以贤良遂进而奸邪并退，故一举而能服诸侯。其在记：尧有丹朱，而舜有商均，启有五观，商有太甲，武王有管、蔡，五王之所诛者，皆父兄子弟之亲也，而所杀亡其身残破其家者何也？以其害国伤民败法类也。观其所举，或在山林薮泽岩穴之间，或在囹圄缧绁缠索之中，或在割烹刍牧饭牛之事。然后明主不羞其卑贱也，以其能可以明法便国利民，从而举之，身安名尊。\u003cbr/\u003e\u003cbr/\u003e     乱主则不然，不知其臣之意行，而任之以国。故小之名卑地削，大之国亡身死，不明于用臣也。无数以度其臣，必者以其众人之口断之。众之所誉从而悦之，众之所非从而憎之。故为人臣者破家残賥，内构党与，外接巷族以为誉，从阴约结以相固也，虚相与爵禄以相劝。曰#12：与我者将利之，不与我者#13将害之。众贪其利，劫其威。彼诚喜则能利己，忌怒则能害己。众归而民留之，以誉盈其国，发闻于主，主不能理其情，因以为贤。彼又使谲诈之士，外假为诸侯之宠使，假之以舆马，信之以瑞节，镇之以辞令，资之以币帛，使诸侯淫说其主，微挟私而公议。所为使者，异国之主也，所为谈者，左右之人也。主说其言而辩其辞，以此人者天下之贤也。内外之于左右，其讽一而语同，大者不难卑身尊位以下之，小者高爵重禄以利之。夫奸人之爵禄重而党与弥众，又有奸邪之意，则奸臣愈反而说之，曰：古之所谓圣君王明君者，非长幼弱也，及以次序也。以其构党与，聚巷族，偪上弑君而求其利也。彼曰：何知其然也？因曰：舜偪尧、禹偪舜，汤放桀，武王伐纣，此四王者，人臣弑其君者也，而天下誉之。察四王之情，贪得人之意也。度其行，暴乱之兵也。然四王自广措也，而天下称大焉。自显名也，而天下称明焉。则威足以临天下，利足以盖世，天下从之。又曰：以今时之所闻田成子取齐，司城子罕取宋，太宰欣取郑，单氏取周，易牙之取卫，韩、魏、赵三子分晋，此六人，臣之弑其君者也。奸臣闻此，蹙然举耳以为是也。故内构党与，外攎巷族，观时发事，一举而取国家。且夫内以党与劫弑其君，外以诸侯之懽骄易其国，隐敦适，持私曲，上禁君，下挠治者，不可胜数也。是何也？则不明于择臣也。记曰：周宣王以来，亡国数十，其臣弑其君而取国者众矣。然则难之从内起，与从外作者相半也。能一尽其民力，破国杀身者，尚皆贤主也。若夫转#14法易位，全众傅国，最其病也。\u003cbr/\u003e\u003cbr/\u003e     为人主者，诚明于臣之所言，则虽毕弋驰骋，撞钟舞女，国犹且存也。不明臣之所言，虽节俭勤劳，衣布恶食，国犹自亡也。赵之先君敬侯，不修德行而好纵欲，适身体之所安，耳目之所乐，冬日毕弋，夏浮淫，为长夜，数日不废御觞，不能饮者以筩灌其口，进退不肃，应对不恭者斩于前。故居处饮食如此其不节也，制刑杀戮如此其无度也，然敬侯飨国数十年，兵不顿于敌国，地不亏于四邻，内无君臣百官之乱，外无诸侯邻国之患，明于所以任臣也。燕君子哙，邵公奭之后也，地方数千里，持戟数十#15万，不安子女之乐，不听钟石之声，内不堙污池台榭，外不毕弋田猎，又亲操未耨以修畎亩，子哙之苦身以忧民如此其甚也，虽古之所谓圣王明君者，其勤身而忧世不甚于此矣。然而子哙身死国亡，夺于子之，而天下笑之，此其何故也？不明乎所以任臣也。故曰：人臣有五奸，而主不知也。为人主者，有侈用财货赂以取誉者，有务庆赏赐予以移众者，有务朋党徇智尊士以擅逞者，有务解兔赦罪狱以事威者，有务奉下直曲怪言伟服瑰称以眩民耳目者。此五者，明君之所疑也，而圣主之所禁也。去此五者，则噪诈之人不敢北面谈立，文言多实行寡而不当法者不敢诬#16情以谈说。是以羣臣居则修身，动则任力，非上之令不敢擅作疾言诬事，此圣王之所以牧臣下也。彼圣主明君，不适疑物以闚其臣也。见疑物而无反者，天下鲜矣。故曰：孽有拟适之子，配有拟妻之妾，廷有拟相之臣，臣有拟主之宠，此四者国之所危也。故曰：内宠并后，外宠贰政，枝子配适，大臣拟主，乱之道也。故周记曰：无尊妾而卑妻，无孽适子而尊小枝，无尊璧臣而匹上卿，无尊大臣以拟其主也。四拟者破，则上无意下无怪也。四拟不破，则陨身灭国矣。\u003cbr/\u003e\u003cbr/\u003e     诡使\u003cbr/\u003e\u003cbr/\u003e     圣人之所以为治道者三：一曰利，二曰威，三曰名。夫利者所以得民也，威者所以行令也，名者上下之所同道也。非此三者，虽有不急矣。今利非无有也而民不化，上威非不存也而下不听从，官非无法也而治不当名。三者非不存也，而世一治一乱者何也？夫上之所贵赏与其所以为治相反也。夫立名号所以为尊也，今有贱名轻实者，世谓之#17高。设爵位所以为贱贵基也，而简上不求见者，世谓之贤。威利所以行令也，而无利轻威者，世#18谓之重。法令所以为治也，而不从法令为私善者，世谓之忠。官爵所以劝民也，而好名义不进仕者，世谓之烈士。刑罚所以擅威也，而轻法不避刑戮死亡之罪者，世谓之勇夫。民之急名也甚，其求利也如此，则士之饥饿乏绝者，焉得无岩居苦身以争名于天下哉？故世之所以不治者，非下之罪，上失其道也。常贵其所以乱，而贱其所以治，是故下之所欲，常与上之所以为治相诡也。今下而听其上，上之所急也。而惇慤纯信用心壹者，则谓之窭。守法固，听令审，则谓之愚。敬上畏罪，则谓之怯。言时节，行中适，则谓之不肖。无二心私学，#19听吏从教者，则谓之陋。难致谓之正。难予谓之廉。难禁谓之齐。有令不听从谓之勇。无利于上谓之愿。少欲宽惠行德谓之仁。重厚自尊谓之长者。私学成羣谓之师徒。闲静安居谓之有思。损仁逐利谓之疾。险躁佻反覆谓之智。先为人而后自为，类名号言，泛爱天下，谓之圣。言大本称而不可用，行而乖于世者，谓之大人。贱爵禄不挠上者，谓之杰。下渐行如此，入则乱民，出则不便也。上宜禁其欲灭其迹#20而不止也，又从而尊之，是教下乱上以为洽也。\u003cbr/\u003e\u003cbr/\u003e     凡所治者刑罚也，今有私行义者尊。社稷之所以立者安静也，而躁险谗谀者任。四封之内所以听从者信与德也，而陂知倾覆者使。令之所以行，威之所以立者恭俭听上，而严居非世者显。仓廪之所以实者，耕农之本务也，而綦组锦绣刻书为末作者富。名之所以成，城池之所以广者，战士也，今死之孤饥饿乞于道，而优笑酒徒之属乘车衣丝。赏禄所以尽民力易下死也，今战胜攻取之士劳而赏不沾，而卜筮视手理狐虫为顺辞于前者日赐。上握度量所以擅生杀#21之柄也，今守度奉量之士欲以忠婴上而不得见，巧言利辞行奸轨以幸偷世者数御。据法直言，名刑相当，循绳墨，诛奸人，所以为上治也，而愈疏远。谄施顺意从欲以危世者近习。悉租税，专民力，所以备难充仓府也，而士卒之逃事状匿，附托有威之门以避傜赋，而上不得者万数。夫陈善田利宅所以战士卒也，而断头裂腹播骨乎平原野者，无宅容身，身#22死田夺#23。而女妹有色，大臣左右无功者，择宅而受，择田而食。赏利一从上出，所擅制下也，而战介之士不得职，而闲官之士尊显。上以此为教，名安得无卑？位安得无危？夫卑名位者，必下之不从法令，有二心无私学，反逆世者也。而不禁其行，不破其羣以散其党、又从而尊之，用事者过矣。上世之所以立廉耻者，所以属下也。今士大夫不羞污泥丑辱而宦，女妹私义之门不待次而宦。赏赐之所以为重也，而战斗有功之士贫贱，而便辟优徒绍级。名号诚信，所以通威也，而主揜障。近习女谒并行，百官主爵迁人，用事者过矣。大臣官人与下先谋比周，虽不法行，威利在下，则主卑而大臣重矣。\u003cbr/\u003e\u003cbr/\u003e     夫立法令者，以废私也，法令行而私道废矣。私者所以乱法也，而士有二心，私学岩居窞路，托伏深虑，大者非世，细者惑下。上不禁，又从而尊之，以名化之以实，是无功而显，无劳而富也。如此则士之有二心，私学者焉得无深虑，勉知诈，与诽谤法令以求索，与世相反者也。凡乱上反世者，常士有二心，私学者也。故本言曰：所以治者法也，所以乱者私也，法立则莫得为私矣。故曰：道私者乱，道法者治，上无其道，则智者有私词，贤者有私意。上有私惠，下有私欲，圣智成羣，造言作辞，以非法措于上。上不禁塞，又从而尊之，是教下不听上不从法也。是以贤者显名而居，奸人赖赏而富。贤者显名而居，奸人赖赏而富，是以上不胜下也。\u003cbr/\u003e\u003cbr/\u003e     注释：\u003cbr/\u003e\u003cbr/\u003e     #1『风』字衍，据凌瀛初本、迂评本删。\u003cbr/\u003e\u003cbr/\u003e     #2此处明显脱『纣』字，当补。\u003cbr/\u003e\u003cbr/\u003e     #3『杨』显系『相』之误，当改。\u003cbr/\u003e\u003cbr/\u003e     #4『能』误为『使』，据陈奇猷说改。\u003cbr/\u003e\u003cbr/\u003e     #5『曰』误为『日』，当改。\u003cbr/\u003e\u003cbr/\u003e     #6『不』字脱，据凌瀛初本、迂评本补。\u003cbr/\u003e\u003cbr/\u003e     #7此处衍二十一字，据陈奇猷本删。\u003cbr/\u003e\u003cbr/\u003e     #8『责』误为『贵』，当改。\u003cbr/\u003e\u003cbr/\u003e     #9『日』显系『曰』之误，诸本皆作『曰』，据改。\u003cbr/\u003e\u003cbr/\u003e     #10此处脱『以勇力之所加』六字，据凌瀛初本、迂评本补。\u003cbr/\u003e\u003cbr/\u003e     #11『白』误为『曰』，据陈奇猷本改。\u003cbr/\u003e\u003cbr/\u003e     #12『曰』误为『且』，据陈奇猷本改。\u003cbr/\u003e\u003cbr/\u003e     #13此处误脱『将利之不与我者』七字，据陈奇猷本补。\u003cbr/\u003e\u003cbr/\u003e     #14『身』字衍，据陈奇猷本删。\u003cbr/\u003e\u003cbr/\u003e     #15『千』显系『十』之误，据陈奇猷本改。\u003cbr/\u003e\u003cbr/\u003e     #16『敢诬』误倒为『诬敢』，据凌瀛初本、迂评本改。\u003cbr/\u003e\u003cbr/\u003e     #17依文例当有『之』字，据凌瀛初本、迂评本补。\u003cbr/\u003e\u003cbr/\u003e     #18『世』字脱，据迂评本、凌瀛初本补。\u003cbr/\u003e\u003cbr/\u003e     #19『吏』字衍，据凌瀛初本、迂评本删。\u003cbr/\u003e\u003cbr/\u003e     #20凌瀛初本、迂评本『近』作『迹』，据改。\u003cbr/\u003e\u003cbr/\u003e     #21『股』显系『杀』之误，当改。\u003cbr/\u003e\u003cbr/\u003e     #22『身』字脱，据陈奇猷本补。\u003cbr/\u003e\u003cbr/\u003e     #23『夺』误为『敏』，据陈奇猷本改。","cnt":0,"sort":6632338,"author":"韩非","prev":"6632337.html","next":"6632339.html","book_title":"韩非子","updateTimeFmt":"2024-03-28 17:25:45","category":"都市小说"}