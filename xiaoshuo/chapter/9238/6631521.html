{"id":0,"code":"6631521.html","title":"第12章 任能卷","latest_chapter_name":"正文 第54章 自叙卷(2)","xiao_shuo_code":"9238","content":"\u003cbr/\u003e\u003cbr/\u003e    或曰：“尾大於身者，不可掉；臣贤於君者，不可任。故口不容而强吞之者必哽，才非匹而安仗之者见轻。”\u003cbr/\u003e\u003cbr/\u003e     抱朴子曰：“诡哉，言乎！昔者荆子总角而摄相事，实赖二十五老，臻乎惠康。子贱起家而治大邦，实由胜己者多，而招其弘益。齐桓杀兄而立，鸟兽其行，被发彝酒，妇闾三百，委政仲父，遂为霸宗；夷吾既终，祸乱亟起。鲁用季子二十余年，内无秕政，外无侵削；人之亡没，殄瘁响集。岂非才所不逮，其功如彼；自任其事，其祸如此乎！”\u003cbr/\u003e\u003cbr/\u003e     “汉高决策於玄帏，定胜乎千里，则不如良平；治兵多而益善，所向无敌，则不如信布；兼而用之，帝业克成。故疾步累趋，未若托乘乎逸足；寻飞逐走，未若假伎乎鹰犬。夫劲弩难彀，而可以摧坚逮远；大舟难乘，而可以致重济深；猛将难御，而可以折冲拓境；高贤难临，而可以攸叙彝伦。\u003cbr/\u003e\u003cbr/\u003e     “昔鲁哀庸主也，而仲尼上圣，不敢不尽其节；齐景下才也，而晏婴大贤，不敢不竭其诚。岂有人臣当与其君校智力之多少，计局量之优劣，必须尧舜乃为之役哉！何事非君何使非民耻令其君不及唐虞，此亦达者之用心也。”","cnt":0,"sort":6631521,"author":"葛洪","prev":"6631520.html","next":"6631522.html","book_title":"抱朴子外篇","updateTimeFmt":"2024-03-28 17:25:42","category":"都市小说"}