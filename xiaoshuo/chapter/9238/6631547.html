{"id":0,"code":"6631547.html","title":"第38章 博喻卷(1)","latest_chapter_name":"正文 第54章 自叙卷(2)","xiao_shuo_code":"9238","content":"\u003cbr/\u003e\u003cbr/\u003e    抱朴子曰：盈乎万钧，必起於锱铢；竦秀凌霄，必始於分毫。是以行潦集而南溟就无涯之旷，寻常积而玄圃致极天之高。\u003cbr/\u003e\u003cbr/\u003e     抱朴子曰：骋逸策迅策迅者，虽遗景而不劳，因风凌波者，虽济危而不倾。是以元凯分职，而则天之勋就；伊吕去世任，而革命之功就。\u003cbr/\u003e\u003cbr/\u003e     抱朴子曰：琼艘瑶缉，无涉川之用；金弧玉弦，无激乖之能。是以介洁而无政事者，非拨乱之器，儒雅而乏治略者，非翼亮之才。\u003cbr/\u003e\u003cbr/\u003e     抱朴子曰：阆风玄圃，不借高於丘垤；悬黎结绿，不假观於琼珉。是以英伟不群，而幽蕙之芬骇；峻概独立，而众禽之响振。\u003cbr/\u003e\u003cbr/\u003e     抱朴子曰：冰炭不炫能於冷热，瑾瑜不证珍而体著。是以君子恭己，不恤乎莫与，至人尸居，心遗乎毁誉。\u003cbr/\u003e\u003cbr/\u003e     抱朴子曰：冲飚倾山，而不能效力於拔毫；火烁金石，而不能耀烈以起湿。是以淮阴善战守，而拙理治之策；绛侯安社稷，而乏承对之给。\u003cbr/\u003e\u003cbr/\u003e     抱朴子曰：徇名者不以授命为难，重身者不以近欲累情。是以纪信甘灰糜而不恨，杨朱同一毛於连城。\u003cbr/\u003e\u003cbr/\u003e     抱朴子曰：小鲜不解灵虬之远规，凫鹥不知鸿鹄之非匹。是以耦耕者笑陈胜之投耒，浅识者嗤孔明之抱膝。\u003cbr/\u003e\u003cbr/\u003e     抱朴子曰：淳钧之锋，验於犀兕；宣慈之良，效於明试。是以同否则元凯与斗筲无殊，并任则騄骐与驽骀不异。\u003cbr/\u003e\u003cbr/\u003e     抱朴子曰：器非瑚簋，必进锐而退速；量拟伊吕，虽发晚而到早。是以鹪鹩倦翮，犹不越乎蓬杪，鸳雏徐起，顾眄而戾苍昊。\u003cbr/\u003e\u003cbr/\u003e     抱朴子曰：否终则承之以泰，晦极则清辉晨耀。是以垂耳吴阪者，骋千里之逸轨；萦鳞九渊者，凌虹霓以高蹈。\u003cbr/\u003e\u003cbr/\u003e     抱朴子曰：九断四属者，蕴藻所以表灵；摧柯碎叶者，茝蕙所以增芬。是以夷吾桎槛，而建匡合之绩；应侯困辱，而著入秦之勋。\u003cbr/\u003e\u003cbr/\u003e     抱朴子曰：听竞者细，则利同而雠结；善否殊途，则事异而结生。是以嫫母宿瘤，恶见西施之艳容；商臣小白，曾闻延州之退耕。\u003cbr/\u003e\u003cbr/\u003e     抱朴子曰：精纯舛迹，则凌迟者愧恨；壮弱异科，则扛鼎者见忌。是以淮阴显擢，而庸隶悒懊以疾其超；武安功高，而范睢饰谈以破其事。\u003cbr/\u003e\u003cbr/\u003e     抱朴子曰：必死之病，不下苦口之药；朽烂之材，不受雕镂之饰。是以比干匪躬，而剖心於精忠；田丰见微，而夷戮於言直。\u003cbr/\u003e\u003cbr/\u003e     抱朴子曰：峄阳孤桐，不能无弦而激哀响；大夏孤竹，不能莫吹而吐清声。是官卑者稷离不能康庶绩，权薄者伊周不能臻升平。\u003cbr/\u003e\u003cbr/\u003e     抱朴子曰：登峻者戒在於穷高，济深者祸生於舟重。是以西秦有思上蔡之李斯，东越有悔盈亢之文种。\u003cbr/\u003e\u003cbr/\u003e     抱朴子曰：刚柔有不易之质，贞桡有天然之性。是以百炼而南金不亏其真，危困而烈士不失其正。\u003cbr/\u003e\u003cbr/\u003e     抱朴子曰：不以其道，则富贵不足居；违仁舍义，虽期颐不足吝。是以卞随负石以投渊，仲由甘心以赴刃。\u003cbr/\u003e\u003cbr/\u003e     抱朴子曰：卑高不可以一概齐，餐廪不可以劝沮化。是以惠施患从车之苦少，庄周忧得鱼之方多。\u003cbr/\u003e\u003cbr/\u003e     抱朴子曰：出处有冰炭之殊，躁静有飞沈之异。是以墨翟以重茧趼怡颜，箕叟以遗世得意。\u003cbr/\u003e\u003cbr/\u003e     抱朴子曰：适心者交浅而爱深，忤神者接久而弥乖。是以声同则倾盖而居昵，道异而白首而无爱。\u003cbr/\u003e\u003cbr/\u003e     抱朴子曰：艅艎鹢首，涉川之良器也，櫂之以北狄，则沈漂於波流焉。蒲梢汗血，迅趋之骏足也，御非造父，则倾偾於崄途焉。青萍豪曹，剡锋之精绝也，操者非羽越，则有自伤之患焉。劲兵锐卒，拨乱之神物也，用者非明哲，则速自焚之祸焉。\u003cbr/\u003e\u003cbr/\u003e     抱朴子曰：天秩有不迁之常尊，无礼犯遄死之重刺。是以玄洲之禽兽，惟能言而不得厕贵牲；蛩蛩之负厥足，虽寄命而不得为仁义。\u003cbr/\u003e\u003cbr/\u003e     抱朴子曰：谤读言不可以巧言弭，实恨不可以虚事释。释之非其道，弭之不由理，犹怀冰以遣冷，重炉以却暑，逐光以逃影，穿舟以止漏矣。\u003cbr/\u003e\u003cbr/\u003e     抱朴子曰：明主官人，不令出其器；忠臣居位，不敢过其量。非其才而妄授，非所堪而虚任，犹冰碗之盛沸汤，葭莩之包烈火，缀万钧於腐索，加倍载於扁舟。\u003cbr/\u003e\u003cbr/\u003e     抱朴子曰：豹笏之裘，不为负薪施；九成六变，不为聋夫设；高唱远和，不为庸愚吐；忘身致果，不为薄德作。\u003cbr/\u003e\u003cbr/\u003e     抱朴子曰：民财匮夫而求不已，下力竭矣，而役不休，欲怨叹之不生，规其宁之惟永，断根以续枝，割背以裨腹，刻目以广明，剜耳以开聪也。\u003cbr/\u003e\u003cbr/\u003e     抱朴子曰：法无一定，而慕权宜之随时，功不倍前，而好屡变以偶俗，犹剸高马以适卑车，削附踝以就偏履，断长剑以赴短鞞，割尺璧以纳促匣也。\u003cbr/\u003e\u003cbr/\u003e     抱朴子曰：止波之修鳞，不出穷谷之隘；鸾栖之峻木，不秀培蝼之卑，九畴之格言，不吐庸猥之口，金版之高算，不出恒民之怀，睹百抱之支，则足以知其本之不细，睹汪濊之文，则足以觉其人之渊邃。\u003cbr/\u003e\u003cbr/\u003e     抱朴子曰：桑林郁蔼，无补柏木之凄冽；膏壤带郭，无解黔敖之蒙袂。然茧纩绨纨，引之自出，千仓万箱，於是乎生。故识远者贵本，见近者务末。\u003cbr/\u003e\u003cbr/\u003e     抱朴子曰：体粗者系形，知精者得神，原始见终者，有可推之绪，得之未朕者，无假物之因。是以昼见天地，未足称明，夜察分毫，乃为绝伦。\u003cbr/\u003e\u003cbr/\u003e     抱朴子曰：镦藻春耀，不能离柯以久鲜；吞舟之鱼，不能舍水而摄生。是以名美而实不副者，必无没节之风；位高而器不称者，不免致寇之败。\u003cbr/\u003e\u003cbr/\u003e     抱朴子曰：忍痛苦之药石者，所以除伐命之疾；婴甲胄之重冷者，所以捍锋镝之集；洁操履之拘苦者，所以全拔萃之业；纳拂心之至言者，所以无易方之惑也。\u003cbr/\u003e\u003cbr/\u003e     抱朴子曰：鸾凤竞粒於庭场，则受亵於鸡鹜；龙麟杂厕於刍豢，则见觌於六牲。是以商老栖峻以播邈世之操，卞随赴深以全遗物之声。\u003cbr/\u003e\u003cbr/\u003e     抱朴子曰：浚井不渫则泥泞滋积，嘉谷不耘则荑莠弥蔓。学而不思则阂实繁，讲而不精则长惑丧功。\u003cbr/\u003e\u003cbr/\u003e     抱朴子曰：积万金於箧匮，虽俭乏而不用，则未知其有异於贫窭。怀逸藻於胸心，不寄意於翰素，则未知其有别於庸猥。\u003cbr/\u003e\u003cbr/\u003e     抱朴子曰：南威青琴，姣冶之极，而必俟盛饰以增丽，回赐游夏，虽天才隽朗，而实须《坟》《诰》以广智。\u003cbr/\u003e\u003cbr/\u003e     抱朴子曰：丹帏接网，组帐重荫，则丑姿翳矣；朱漆饰致，错涂炫耀，则枯木隐矣。是以六艺备则卑鄙化为君子，众誉集则孤陋邈乎贵游。\u003cbr/\u003e\u003cbr/\u003e     抱朴子曰：繁林翳荟，则羽族云萃；玄渊浩汗，则鳞群兢赴。德盛业广，则宅心者众，舍瑕录用，即远怀近集。\u003cbr/\u003e\u003cbr/\u003e     抱朴子曰：寻飞绝景之足，而不能骋逸放於吕梁；凌波泳渊之属，而不能陟峻而攀危。故离朱剖秋毫於百步，而不能辩八音之雅俗；子野合通灵之绝响，而不能指白黑於咫尺。\u003cbr/\u003e\u003cbr/\u003e     抱朴子曰：四聪广辟，则羲和纳景；万仞虚己，则行潦交赴。故博辨之道弘，则异闻毕集；庭燎之耀辉，则奇士叩角；诽谤之木设，则有过必知；敢谏之鼓悬，则直言必献。\u003cbr/\u003e\u003cbr/\u003e     抱朴子曰：能言莫不褒尧，而尧政不必皆得也；举世莫不贬桀，而桀事不必尽失也。故一条之枯，不损繁林之蓊蔼；蒿麦冬生，无解毕发之肃杀。西施有所恶而不能减其美者，美多也；嫫母有所美而不能救其丑者，丑笃也。\u003cbr/\u003e\u003cbr/\u003e     抱朴子曰：身与名，难两济；功与神，鲜并全。支离其德者，苦而必安；用以适世，者乐而多危。故鸷禽以奋击拘絷，言鸟以智慧见宠，琼瑶以符辨剖判，三金以琦玩治铄，兰茝以芬馨剪刈，文梓以含音受伐。是以翠蚪睹化益而登玄云，灵凤值孟戏而反丹穴，子永叹天伦之伟，漆园悲被绣之牺。\u003cbr/\u003e\u003cbr/\u003e     抱朴子曰：万麋倾角，猛虎为之含牙；千禽鳞萃，鸷鸟为之握爪。是以四国流言，公旦不能遏；谤者盈路，而子产无以塞。\u003cbr/\u003e\u003cbr/\u003e     抱朴子曰：威施之艳，粉黛无以加，二至之气，吹嘘不能增。是以怀英逸之量者，不务风格以示异；体邈俗之器者，不恤小誉以徇通。\u003cbr/\u003e\u003cbr/\u003e     抱朴子曰：鳞止凤仪，所患在少；狐鸣枭呼，世忌其多。是以俊乂盈朝，而求贤者未倦；谗佞作威，而忠贞者切齿。\u003cbr/\u003e\u003cbr/\u003e     抱朴子曰：多力何必孟贲乌获，逸容凯唯郑旦毛嫱，飚迅非徒骅骝驌騻，立断未独沈闾干将。是以能立素王之业者，不必东鲁之丘；能洽掩枯之仁者，不必西邻之昌。\u003cbr/\u003e\u003cbr/\u003e     抱朴子曰：灵凤振响於朝阳，未有惠物之益，而莫不澄听於下风焉。鸱枭宵集於垣宇，未有分厘之损，而莫不掩耳而注镝焉。故善言之往，无远不悦；恶言之来，靡近不忤。犹日月无谢於贞明，枉矢见忘於暂出。\u003cbr/\u003e\u003cbr/\u003e     抱朴子曰：影无违形之状，名无离实之文。故背源之水，必不能扬长流以东渐；非时之华，必不能稽辉藻於冰霜。\u003cbr/\u003e\u003cbr/\u003e     抱朴子曰：锯牙之兽，虽低伏而见惮；挥斧之虫，虽口止全形而不威。故君子被褐，穷而不可轻；小人轩冕，达而不足重。\u003cbr/\u003e\u003cbr/\u003e     抱朴子曰：逸麟逍遥大荒之表，故无机阱之祸；灵鸧振翅玄圃之峰，以违罩罗之患。何必曲穴而永怀怵惕。何必衔芦而惨惨畏容。故充乎宰割之用者，必爱乎刍豢者也。给乎煎熬之膳者，必安乎庭立者也。","cnt":0,"sort":6631547,"author":"葛洪","prev":"6631546.html","next":"6631548.html","book_title":"抱朴子外篇","updateTimeFmt":"2024-03-28 17:25:42","category":"都市小说"}