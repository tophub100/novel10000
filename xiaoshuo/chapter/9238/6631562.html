{"id":0,"code":"6631562.html","title":"第53章 自叙卷(1)","latest_chapter_name":"正文 第54章 自叙卷(2)","xiao_shuo_code":"9238","content":"\u003cbr/\u003e\u003cbr/\u003e    抱朴子者，姓葛，名洪，字稚川。丹阳句容人也。其先葛天氏，盖古之有天下者也。後降为列国，因以为姓焉。洪曩祖为荆州刺史，王莽之篡，君耻事国贼，弃官而归，与东郡太守翟义共起兵。将以诛莽，为莽所败，遇赦免祸，遂称疾自绝於世。莽以君宗强，虑终有变，乃徙君於琅邪。君之子浦庐，起兵以佐光武，有大功。光武践祚，以庐为车骑。又迁骠骑大将军，封下邳僮县侯，食邑五千户。\u003cbr/\u003e\u003cbr/\u003e     开国初，侯之弟文，随侯征讨，屡有大捷。侯比上书为文讼功，而官以文私从兄行，无军名，遂不为论。侯曰：“弟与我同冒矢石，疮痍周身，伤失右眼，不得尺寸之报。吾乃重金累紫，何心以安”乃自表选取转封於弟。书上请报，汉朝欲成君高义，故特听焉。文辞，不获已。受爵即第，为骠骑营立宅舍於博望里。於今基兆石础存焉。又分割租秩以供奉吏士，给如二君焉。骠骑殷勤止之而不从。骠骑曰：“此更烦役国人，何以为让”乃托他行，遂南渡江而家於句容。子弟躬耕，以典籍自娱。文累使奉迎骠骑，骠骑终不还。又令人守护博望宅舍，以冀骠骑之反，至於累世无居之者。\u003cbr/\u003e\u003cbr/\u003e     洪祖父学无不涉，究测精微，文艺之高，一时莫伦。有经国之才，仁吴，历宰海盐。临安。山阴三县。入为吏部待郎，御史中丞，庐陵太守，吏部尚书，太子少傅，中书，大鸿胪，侍中，光禄勋，辅吴将军，封吴寿县侯。\u003cbr/\u003e\u003cbr/\u003e     洪父以孝友闻，行为士表，方册所载，罔不穷览。仕吴五官郎，中正，建城、南昌二县令，中书郎，廷尉，平中护军，会稽太守。未辞而晋军顺流，西境不守，博简秉文经武之才，朝野之论，佥然推君。於是转为五郡赴警。大都督给亲兵五千，总统征军，戍遏疆场。天之所坏，人不能支，故主钦若，九有同宾，君以故官，赴除郎中。稍迁至大中大夫，历位大中正，肥乡令。县户二万，举州最治，德化尤异，恩洽刑清，野有颂声，路无奸迹，不佃公田，越界如市。秋毫之赠，不入於门；纸笔之用，皆出於私财。刑厝而禁止，不言而化行。以疾去官，发诏见用为吴王郎中令。正色弼违，进可替不，举善弹枉，军国肃雍。迁邵陵太守，卒於官。\u003cbr/\u003e\u003cbr/\u003e     洪者，君之弟三子也。生晚，为二亲所娇饶，不早见督以书史。年十有三，而慈父见背。夙失庭训，饥寒困瘁，躬执耕穑，承星履草，密勿畴袭。又累遭兵火，先人典籍荡尽。农隙之暇无所读，乃负笈徒步行借。又卒於一家，少得全部之书，益破功日伐薪以给纸笔，就营田园处，以柴火写书。坐此之故，不得早涉艺文。常乏纸，每所写，反覆有字，人鲜能读也。\u003cbr/\u003e\u003cbr/\u003e     年十六，始读《教经》、《论语》、《诗》、《易》。贫乏无以远寻师友，孤陋寡闻，明浅思短，大义多所不能通，但贪广览，於众书乃无不暗诵精持。曾所披涉，自正经、诸史、百家之言，下至短杂文章，近万卷。既性暗善忘，又少文，意志不专，所识者甚薄，亦不免惑，而著述时犹得有所引用，竟不成纯儒，不中为传授之师。其河洛图纬，一视便止，不得留意也。不喜星书及算术九宫三棋太一飞符之属，了不从焉。由其苦人而少气味也。\u003cbr/\u003e\u003cbr/\u003e     晚学风角望气三元遁甲，六壬太一之法，粗知其旨，又不研精。亦计此辈率是为人用之事，同出身情，无急以此自劳役，不如省子书之有益，遂又废焉。案《别录》《艺文志》，众有万三千二百九十九卷，而魏代以来，群文滋长，倍於往者，乃自知所未见之多也。江表书籍，通同不具，昔欲诣京师索奇异，而正值大乱，半道而还。每自叹恨。今齿近不惑，素志衰颓，但念损之又损，为乎无为，偶耕薮泽，苟存性命耳。博涉之业，於是日沮矣。\u003cbr/\u003e\u003cbr/\u003e     洪之为人也，（有脱文）而騃野，性钝口讷，形貌丑陋，而终不辩自矜饰也。冠履垢弊，衣或褴褛，而或不耻焉。俗之服用，俾而屡改，或忽广领而大带，或促身而修袖，或长裾曳地，或短不蔽脚。洪期於守常，不随世变。言则率实，杜绝嘲戏，不得其人，终日默然。故邦人咸称之为抱朴之士。是以洪著书，因以自号焉。\u003cbr/\u003e\u003cbr/\u003e     洪禀性尪羸，兼之多疾，贫无车马，不堪徒行，行亦性所不好。又患弊俗，舍本逐末，交游过差，故遂抚笔闲居，守静荜门而无趋从之所，至於权豪之徒，虽在密迹，而莫或相识焉。衣不辟寒，室不免漏，食不充虚，名不出户，不能忧也。贫无僮仆，篱落顿决，荆棘丛於庭宇，蓬莠塞乎阶雨\u003cbr/\u003e\u003cbr/\u003e     留，披榛出门，排草入室，论者以为意远忽近而不恕。其乏役也。不晓谒（有脱文）以故初不修见官长。至於吊大丧，省困疾，乃心欲自勉，强令无不必至，而居疾少健。恒复不周，每见讥责於论者。洪引咎而不恤也。意苟无余，而病使心违，顾不愧己而已，亦何理於人之不见亮乎唯明鉴之士，乃恕其信抱朴，非以养高也。世人多慕豫亲之好，推暗室之密，洪以为知人甚未易，上圣之所难。浮杂之交，口合神离，无益有损。虽不能如朱公叔一切绝之，且必须清澄详悉，乃处意焉。又为此见憎者甚众而不改也。驰逐苟达，侧立势门者，又共疾洪之异於己，而见疵毁，谓洪为傲物轻俗。而洪之为人，信心而行，毁誉皆置於不闻。\u003cbr/\u003e\u003cbr/\u003e     至患近人，或恃其所长而轻人所短，洪忝为儒者之末，每与人言，常度其所知而论之，不强引之以造彼所不闻也。及与学士有所辩识，每举纲领。若值惜短，难解心义，但粗说意之与向，使足以发寤而已，不致苦理，使彼率不得自还也。彼静心者，存详而思之，则多自觉而得之者焉。度不可与言者，虽或有问，常辞以不知，以免辞费之过也。洪性深不好干烦官长，自少及长，曾救知己之抑者数人，不得已，有言於在位者，然其人皆不知洪之恤也。不忍见其陷於非理，密自营之耳。其余虽亲至者，在事秉势，与洪无惜者，终不以片言半字，少累之也。至於粮用穷匮急，合汤药则唤求朋类，或见济，亦不让也。受人之施，必皆久久渐有以报之，不令觉也。非类则不妄受其馈致焉。洪所食有旬日之储，则分以济人之乏；若殊自不足，亦不割己也。不为皎皎之细行，不治察察之小廉。村里凡人之谓良守善者，用时，或赍酒肴候洪，虽非俦匹，亦不拒也。後有以答之，亦不登时也。洪尝谓史云不食於昆弟，华生治洁於昵客，盖邀名之伪行，非廊庙之远量也。\u003cbr/\u003e\u003cbr/\u003e     洪尤疾无义之人，不勤农桑之本业，而慕非义之奸利。持乡论者，则卖选举以取谢；有威势者，则解符疏以索财。或有罪人之赂，或枉有理之家。或为逋逃之薮，而飨亡命之人；或挟使民丁，以妨公役；或强收钱物，以求贵价；或占锢市肆，夺百姓之利；或割人田地，劫孤弱之业。惚恫官府之间，以窥掊克之益，内以夸妻妾，外以钓名位。其如此者，不与交焉。\u003cbr/\u003e\u003cbr/\u003e     由是俗人憎洪疾己，自然疏绝，故巷无车马之迹，堂无异志之宾，庭可设雀罗，而几筵积尘焉。","cnt":0,"sort":6631562,"author":"葛洪","prev":"6631561.html","next":"6631563.html","book_title":"抱朴子外篇","updateTimeFmt":"2024-03-28 17:25:42","category":"都市小说"}