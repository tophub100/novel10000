{"id":0,"code":"6631572.html","title":"第8章","latest_chapter_name":"正文 第86章","xiao_shuo_code":"9239","content":"\u003cbr/\u003e\u003cbr/\u003e    《上德不德章》第三十八\u003cbr/\u003e\u003cbr/\u003e     臣真述曰：上德者与道同体，所谓三皇之时，不可得而称也。故曰：下德不德者，为道之用。所谓五帝之时，亲爱萌生，故曰：有德、仁、义、礼者，兼而行之，所谓三王之初，防患救乱之功兴矣。若[上物下心]而论之，将以理天下国家，以及于身，其揆一也。故曰：三皇五帝之与三王，盖殊事而同心，异路而同归者也。是以道、德、仁、义、礼，王者当兼而用之，亦犹五材相资，阙一不可也。\u003cbr/\u003e\u003cbr/\u003e     道君所以援古及今、明其失德者，盖以其干戈寝于两阶，金革兴于三代。忠信既薄，玉帛空行优劣于下，衰庶跂及于前古。夫礼失则乱，救乱者，必以礼。乱，犹理也。言礼者，理乱之首也。然道君之意，盖欲其时，王舍礼而行义，去义而成仁，除仁而尚德，违德而适道，故曰：“大丈夫，处其厚不处其薄，居其实不居其华。”是以，去彼礼义之薄，取此道德之厚，将以为王者之理化也，岂不至哉！故曰：去彼取此。\u003cbr/\u003e\u003cbr/\u003e     《昔之得一章》第三十九\u003cbr/\u003e\u003cbr/\u003e     臣真述曰：夫唯道君广引天地神谷及万物之得一者，观其指归，皆在于戒侯王也。以用也。故若曰：天地无用，其清宁以自安泰，当须常恐有裂发之变也。神谷无用，其灵盈以自恃，当须常恐有歇竭之困也。万物无用其生成，以自长久，当须常恐有绝灭之时也。侯王无用其贵高，以自强大，当须常恐有颠蹶之祸也。故曰：以贱为本也。非乎夫不自强大，则不争；不争，则兵战自息；兵战自息，则长保天禄矣！\u003cbr/\u003e\u003cbr/\u003e     《反者道之动章》第四十\u003cbr/\u003e\u003cbr/\u003e     臣真述曰：此言万物动出芸芸，无不反归于根。故曰：“反者，道之动。”夫常物之动，动之于动；唯道之动，动之于静。故曰：“反者，道之动。”反，犹复也。复其见天地之心乎！天地以静为心，以动为用，今反其动，是复其静也。故曰：“反者，道之动也。”是以，圣人慎其动，而常处无为，深达归根守静之义，乃能知常；能知常，然后能不妄作；能不妄作，故为之明。又“柔弱者，道之用。”言圣人必用柔弱之道，以胜天下强暴之人也。又物，犹事也。凡天下之事皆生于有，有生于无。是以，圣人常处无为之事，归复于静，则万物皆得自然生成，不假云为动作，故曰：有生于无。\u003cbr/\u003e\u003cbr/\u003e     《上士闻道章》第四十一\u003cbr/\u003e\u003cbr/\u003e     臣真述曰：若圣与贤犹多品汇，凡百庶士讵知等夷。故道君于此略举上中下三级，以明识道之深浅尔。文宣王曰：“朝闻道，夕死可矣！”则上士勤行之志，可得而知矣！又以可上可下之性，故有若存若亡之讥；夏虫疑冰之谈，故有闻道大笑之说。故复建立其言有之曰明道若昧，此言天之德也，虽赫赫在上，常如闇昧也。进道若退，此言地之德也。虽蒸蒸在下，常如卑退也。夷道若类，此言人君之德也。虽巍巍则天常同众不自标异，夫如是，故虽上德之君必如溪谷之卑下，虚受纳污也。虽大洁白之君，亦常如自居秽辱也。虽广大悉备，常若不足。虽欲立德于人，又须常畏人知。故曰：若偷也。虽体道真实，常若渝变也。大方无隅，宁见圭角；大器晚成，不求速达；大音希声，必震蛰藏；大象何形，无状之状。道本无名，强为名字，作万物母，皆假借自然而生育之。故曰：“善贷且成”。夫人君执德谦柔用晦无为之，若此天下其孰能与之争，既无所争则兵革自然戢藏也。\u003cbr/\u003e\u003cbr/\u003e     《道生一章》第四十二\u003cbr/\u003e\u003cbr/\u003e     臣真述曰：夫元气始生，生生不已，故有万物盈乎天地之间。又万物之出，莫不皆负背阴肃之气，抱向阳和之中。中而和者，乃得为人，故谓之最灵。既灵且智，是能知损益之义。称号其所恶者，盖欲自取其损以冀其益尔！故曰：“物有损之而益，益之而损。”其是之谓与！言人之教戒，亦当须取我此义以教戒之言，若不知损益之道，但恃众、好兵、暴强、轻敌，必当摧辱、破败、覆军、屠城。即是失其死所，明矣！故曰：“强梁者不得其死。”夫治天下国家，祸之大者莫过于此。是以云：“吾将以为教父。”言教戒之重者，亦莫过于此也。\u003cbr/\u003e\u003cbr/\u003e     《天下之至柔章》第四十三\u003cbr/\u003e\u003cbr/\u003e     臣真述曰：至柔者，谦虚清静，所谓自然之气也；至坚者，刚强运动，所谓有为之徒也。夫柔静刚动，弱必胜强，故曰：“驰骋天下之至坚。”若人君能以精微密妙之道，致无为之理，则无所不入。故曰：“无有入无间。”无为之事，亦所谓清静致理，无为戎马之事也。不言之教，欲其正身率下，则人从之不待其言也，故曰：不从其所令，从其所行也，又经曰：“行不言之教”是也。然圣人之治，无以加于是乎！又道君叹其当代罕能行之，故曰：“天下希及之。”\u003cbr/\u003e\u003cbr/\u003e     《名与身孰亲章》第四十四\u003cbr/\u003e\u003cbr/\u003e     臣真述曰：名者，禄位也；争者，忘其身。货者，财宝也；贪者，轻其死。夫名疏于身，身多于货，虽其愚者，犹必知之，及在得丧之间、与夺之际，则中智之徒尽未能免其惑也。故唯圣人能知战斗之可息，不争其名，知财货之可足；不害其身、不多藏、不厚亡。是终厥身而辱，殆所不能及，故可以长久也。\u003cbr/\u003e\u003cbr/\u003e     《大成若缺章》第四十五\u003cbr/\u003e\u003cbr/\u003e     臣真述曰：夫圣人虽处万全之地，亦不矜其成，常若亏缺，故其用也，终无弊败之忧。虽居至满之势，亦不骄其盈，常自谦虚，故其用也，永无穷困之厄。又直于其人、曲于其己，故曰：若屈藏其机，微用其质朴。故曰：若拙际其文词，绝其给佞，故曰：若讷。且此上文数节，详其大归，终本于清静之德，故引躁静相形，寒热相胜之义，以证之。夫清静者，无为也；无为者，亦谓无为于兵战之事，乃可为天下之长也。又经曰：“我好静而人自正。”又曰：“不欲以静，天下将自正。”皆此类也。\u003cbr/\u003e\u003cbr/\u003e     《天下有道章》第四十六\u003cbr/\u003e\u003cbr/\u003e     臣真述曰：夫去奔走之马，粪荆棘之田，非有道欤！四郊多垒，戎马生于其间，非有道欤！是以人君恣可欲之心，则天下之人皆得罪矣！嗜欲至而不知止足之分，则天下之人皆受祸矣！又人君所欲尽得，则天下之人悉罹于殃咎矣！必也上之人能知足之为足，则天下之人孰不常足矣！\u003cbr/\u003e\u003cbr/\u003e     《不出户知天下章》第四十七\u003cbr/\u003e\u003cbr/\u003e     臣真述曰：夫人君，则天效地，恭己正南面。无为于上，垂拱而已；无不为于下，各有司存自然，百度惟贞，万物咸若，何必行而后知，见而后名，为而后成也。","cnt":0,"sort":6631572,"author":"老聃","prev":"6631571.html","next":"6631573.html","book_title":"道德经","updateTimeFmt":"2024-03-28 17:25:42","category":"都市小说"}