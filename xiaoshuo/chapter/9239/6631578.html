{"id":0,"code":"6631578.html","title":"第14章","latest_chapter_name":"正文 第86章","xiao_shuo_code":"9239","content":"\u003cbr/\u003e\u003cbr/\u003e    《吾言甚易知章》第七十\u003cbr/\u003e\u003cbr/\u003e     臣真述曰：天下之利害，莫大于用兵。是以道君殷勤恳恻于此，前章已极言用兵重敌之义矣，犹恐后之人不能晓达，于此章又特云：“吾言甚易知，甚易行。”又曰：“言有宗，事有君。”宗者，根本之谓；君者，主守之谓。此谓吾之云言皆有宗本，吾之叙事皆有主守，而人但不能知不能行尔！故叹曰：“知我者希，则我者贵。”则，法也；贵，亦犹希也。今既不能见知于我，又不能法则于我，即是道德不行。道德不行，是以圣人见暗于外、藏明于内处，而不出之义也。故曰：“被褐怀玉”。\u003cbr/\u003e\u003cbr/\u003e     《知不知上章》第七十一\u003cbr/\u003e\u003cbr/\u003e     臣真述曰：夫有知其所知，而不言其所知，此人之上也。盖有不知其所知，而强言其所知者，是人之病也。故知此妄知为病，则不病也。至于用兵之机，尤在于此。唯圣与贤乃能知之也。\u003cbr/\u003e\u003cbr/\u003e     《民不畏威章》第七十二\u003cbr/\u003e\u003cbr/\u003e     臣真述曰：大威者，甲兵之谓也。凡士庶人无所畏，则刑罚至；卿大夫无所畏，则黜辱至；侯王无所畏，则甲兵至。又《书》云：“不畏入畏。”同此义也。又戒其为人上者，当以宽大居心，无令狭隘为体，又不得自鄙薄其生之理。夫不自鄙薄，必重于治人；重于治人，人必乐推；人既乐推，又谁厌乎！故先为不可厌之事，然后得人不厌。故曰：“夫唯不厌，是以不厌。”夫圣人之明，固已自知，安肯扬已露才，以自呈见。圣人之仁，固当自爱，安肯骄人傲物，以为尊贵。是以去彼自见自贵之大迷，取此自知自爱之弘益，故曰：“去彼取此。”\u003cbr/\u003e\u003cbr/\u003e     《勇于敢则杀章》第七十三\u003cbr/\u003e\u003cbr/\u003e     臣真述曰：此章言人君若果敢而为勇猛者，必好兵强于天下，而残杀其人也；若果敢而不为勇猛者，必务道行域中，而全活其人也。故曰：此两者有利有害。夫天之所恶者，好杀之人也，圣人知之久矣！今又言“犹难之”者，盖重戒之极也。夫圣人则天行道，无为而立事，不言而设教，在天下岂有争之者乎！既无所争，则何从而不胜，故曰：“不争而善胜。”夫天从人欲，疾于影响，非善应欤！寒则夏至，热则冬至，非自来欤！品物流形，各正性命，非善谋欤！恢恢之网，人君象法也，宥过无大，非疏而何！刑故无小非，不失而何？又《书》曰：“天作孽，犹可违；自作孽，不可逭。”亦同此义也。\u003cbr/\u003e\u003cbr/\u003e     《人不畏死章》第七十四\u003cbr/\u003e\u003cbr/\u003e     臣真述曰：穷兵黩武，峻制严刑，则人必无聊也。人既无聊，则不得畏其死，明矣。既不畏死，如何更以罪罪之，民免而无耻，其在兹乎！若人君以道德化之，则人必怀生而畏死！自然有耻且格，既有耻且格，而复有凶恶之徒忽为奇者，即吾得执而杀之，此谓用兵之徒作奇巧诈伪而乱人惑众者也，则吾得执持而诛杀之。然以其是天之所恶，犹不得自专，故曰：孰敢。常有司杀者，司杀者谓天网也。且王者万方有罪，当自责躬以俟天神自行诛殛也！岂可寄情迁怒、滥罚无辜，故曰：“代大匠斫，希有不伤其手者矣。”\u003cbr/\u003e\u003cbr/\u003e     《人之饥章》第七十五\u003cbr/\u003e\u003cbr/\u003e     臣真述曰：此章言人君役繁赋厚、税重入多，由此凶饥，理固然矣！又言有为者，是人君好为兵革之事。夫一家有兵，以及一乡；一乡有兵，以及一国；一国有兵，以及天下；天下有兵，乱靡有定，于是耕夫释耒而执干戈，工女投机而休织纴，齐人编户大半从戎，子弟父兄、邻里宗党同为锋侠，共作奸回，虽善诱恂恂，孰云孔易！故曰：难治。夫人之轻死者，为君上营之过厚，使下之人无聊，是以轻死，故叹曰：“夫唯无以生为者，是贤于贵生。”贤，犹善也。此谓好积财以贵其生者也，非保道以养其生者也。\u003cbr/\u003e\u003cbr/\u003e     《民之生章》第七十六\u003cbr/\u003e\u003cbr/\u003e     臣真述曰：此章又极言柔弱之用，指陈生死之徒。臣愚，窃稽其深意，都在于兵强则不胜之义。又下文云：“水强则拱，强大处下，柔弱处上”者，盖又切戒其兵强之患也！何者？夫兵者，所谓凶险之器、斗争之具，所触之境与敌对者也。故兵强则主不忧，主不忧则将骄，将骄则卒暴。夫以不忧之君御骄将，以骄将临暴卒，且败覆之不暇，何胜敌之有哉？故夏商之衰，以百万之师而倾四海；始皇之末，以一统之业而丧九州；项羽忽霸而遽亡，新莽既篡而旋灭，符坚狼狈于淮上，隋炀分崩于楚宫。此数家之兵，皆多至数兆、少犹数亿，无不自恃其成，以取其败，此皆强则不胜之明验也。又兵者求胜非难，持胜其难，唯有道之君然后能持胜。向数君之败，皆由不能持胜之过也。岂不信哉！\u003cbr/\u003e\u003cbr/\u003e     《天之道章》第七十七\u003cbr/\u003e\u003cbr/\u003e     臣真述曰：此一章所引张弓之喻者，正在于损益之道尔。言侯王若能知此损益利害之要，则天下将自均平矣！《易》曰：“何以聚人？曰财理。”财正辞禁人为非曰义，且成财者，耕织之人也；破财者，军旅之人也。夫成者寡，而破者众。此其所以长损不足，而奉有余也。若使化兵为农，损上益下，则自然无偏无党、平施大同，故曰：“孰能以有余奉天下，唯有道者。”此言理财正辞以佐佑人之义也。又圣人虽能变化两仪，而不恃其力；虽能生成万物，不处其功。盖欲阴德潜行，不言所利，故曰：“不欲见贤。”见贤，谓扬己伐善也。\u003cbr/\u003e\u003cbr/\u003e     《天下柔弱章》第七十八\u003cbr/\u003e\u003cbr/\u003e     臣真述曰：此一章又特引水柔弱能攻坚强者也。尝试论之曰：且夫五行之用土能制水，原其至极；土在水中，钻石流金，无所不克，万川朝海，四海朝宗。夫孰云刚强而有胜，此故曰：“其无以易之。”是以道君深叹天下之人不能知此之妙用，勤而行之，故曰：“莫能知，莫能行。”复引圣人之言、受国之垢与其不祥，此所谓“百姓有过，在余一人；万方有罪，罪在朕躬。”王者之心诚兼此义，言之有似反倒，故曰：“正言若反。”\u003cbr/\u003e\u003cbr/\u003e     《和大怨章》第七十九\u003cbr/\u003e\u003cbr/\u003e     臣真述曰：夫天生蒸人，而大欲各存于心。争胜逐利，背正为邪。大者相雠，小者相怨。天既愍之，树君以理，令其革弊，乃有余弊生焉，岂得为善也！故曰：“安可以为善。”是以，圣人持德信之心、行不易之教，加恩于九月，恕罪于万方。夫契者，德信之谓。又吉事尚左，无问智愚，皆同赤子，故曰：“执左契，而不责于人也。”若人君不以道化天下，但齐之以刑、导之以政，即不得尽善之道，故曰：“无德司彻。”彻者，有迹之谓也。言守其礼法之彻迹耳。又言人君若长能体道理国者，则天地灵祇必常隆其景祚也，故曰：“天道无亲，常与善人。”\u003cbr/\u003e\u003cbr/\u003e     《小国寡民章》第八十\u003cbr/\u003e\u003cbr/\u003e     臣真述曰：此章言为君之道，虽大国之强，亦常须自为卑小；虽有众庶之力，亦常须自示寡弱。夫自为卑小者，且无矜大之过，不失谦柔之道；自示寡弱者，且无恃赖之尤，不失限防之备。设使国中有什人之豪、百人之长者，亦不任用以生其必。夫如是，则人各怀恋其生，畏重其死，既安乡土宁、远迁移又馈饷不行，则舟车无所用。战争既息，则兵甲无所陈。自然人致太平，以复结绳之政，由是甘其食、美其服，止足存于衷也；安其居、乐其俗，风化行于时也。自然邻国对境，无相觊觎，诈伪不行，忠信为宝，不相姑息，俱无聘问之私，不怀隐欺，自绝往来之礼，故曰：“民至老死，不相往来也。”\u003cbr/\u003e\u003cbr/\u003e     《信言不美章》第八十一\u003cbr/\u003e\u003cbr/\u003e     臣真述曰：此一章道君自以为亲着五千之文，将传亿万之代，明彰日月，德合乾坤，弘大道先天而生表，圣人法地而理，定德仁之优劣，论礼义之重轻，去彼薄华！居斯厚实，是以重标三节，将明两端，此盖同出而异涂，言行之深戒者也。夫诚信者，不务谄谀、不矜捷给，无甘巧之说，绝诡饰之词，安得而美哉！\u003cbr/\u003e\u003cbr/\u003e     夫善德善言，天之道也。圣人奉而行之，岂容辩伪生乎其间！又曰：“圣人不积者”，此言圣人非无积也，但以其财积则能散之，德积则能行之，故下文又言：“天之道利而不害”者，终欲重明圣人象天地之大德，以佐佑生生之理，故又曰：“圣人之道，为而不争。”夫圣人所以贵之者，无为也。今此乃言“为而不争”，何也？臣以为此之一章乃是八十篇之末章，此之一句又是五千言之末句，故知言之宗、事之君，其义尽在此矣！此盖不言有为与无为，而直言为者，欲其人君为无为也；又欲其为不为也，其义明矣！夫一家不争，即斗讼息矣！一国不争，即战阵息矣！天下不争，则征伐息矣！夫斗讼息于家，战阵息于国，征伐息于天下，此圣人之理也，故曰：“圣人之道，为而不争。”其此之谓与！","cnt":0,"sort":6631578,"author":"老聃","prev":"6631577.html","next":"6631579.html","book_title":"道德经","updateTimeFmt":"2024-03-28 17:25:42","category":"都市小说"}