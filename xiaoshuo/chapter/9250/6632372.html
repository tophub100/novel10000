{"id":0,"code":"6632372.html","title":"第28章 大略(1)","latest_chapter_name":"正文 第34章 尧问","xiao_shuo_code":"9250","content":"\u003cbr/\u003e\u003cbr/\u003e    大略第二十七        大略。君人者，隆礼尊贤而王，重法爱民而霸，好利多诈而危。欲近四旁，莫如中央，故王者必居天下之中，礼也。\u003cbr/\u003e\u003cbr/\u003e     天子外屏，诸侯内屏，礼也。外屏、不欲见外也；内屏、不欲见内也。\u003cbr/\u003e\u003cbr/\u003e     诸侯召其臣，臣不俟驾，颠倒衣裳而走，礼也。诗曰：“颠之倒之，自公召之。”天子召诸侯，诸侯辇舆就马，礼也。诗曰：“我出我舆，于彼牧矣。自天子所，谓我来矣。”\u003cbr/\u003e\u003cbr/\u003e     天子山冕，诸侯玄冠，大夫裨冕，士韦弁，礼也。\u003cbr/\u003e\u003cbr/\u003e     天子御珽，诸侯御荼，大夫服笏，礼也。\u003cbr/\u003e\u003cbr/\u003e     天子雕弓，诸侯彤弓，大夫黑弓，礼也。\u003cbr/\u003e\u003cbr/\u003e     诸侯相见，卿为介，以其教士毕行，使仁居守。\u003cbr/\u003e\u003cbr/\u003e     聘人以圭，问士以璧，召人以瑗，绝人以玦，反绝以环。\u003cbr/\u003e\u003cbr/\u003e     人主仁心设焉，知其役也，礼其尽也，故王者先仁而后礼，天施然也。\u003cbr/\u003e\u003cbr/\u003e     聘礼志曰：“币厚则伤德，财侈则殄礼。”礼云礼云，玉帛云乎哉！诗曰：“物其指矣，唯其偕矣。”不时宜，不敬文，不驩欣，虽指非礼也。\u003cbr/\u003e\u003cbr/\u003e     水行者表深，使人无陷；治民者表乱，使人无失，礼者，其表也。先王以礼义表天下之乱；今废礼者，是弃表也，故民迷惑而陷祸患，此刑罚之所以繁也。\u003cbr/\u003e\u003cbr/\u003e     舜曰：“维予从欲而治。”故礼之生，为贤人以下至庶民也，非为成圣也；然而亦所以成圣也，不学不成；尧学于君畴，舜学于务成昭，禹学于西王国。\u003cbr/\u003e\u003cbr/\u003e     五十不成丧，七十唯衰存。\u003cbr/\u003e\u003cbr/\u003e     亲迎之礼，父南向而立，子北面而跪，醮而命之：“往迎尔相，成我宗事，隆率以敬先妣之嗣，若则有常。”子曰：“诺！唯恐不能，敢忘命矣！”\u003cbr/\u003e\u003cbr/\u003e     夫行也者，行礼之谓也。礼也者，贵者敬焉，老者孝焉，长者弟焉，幼者慈焉，贱者惠焉。\u003cbr/\u003e\u003cbr/\u003e     赐予其宫室，犹用庆赏于国家也；忿怒其臣妾，犹用刑罚于万民也。\u003cbr/\u003e\u003cbr/\u003e     君子之于子，爱之而勿面，使之而勿视，道之以道而勿强。\u003cbr/\u003e\u003cbr/\u003e     礼以顺人心为本，故亡于礼经而顺于人心者，皆礼也。\u003cbr/\u003e\u003cbr/\u003e     礼之大凡：——事生、饰驩也，送死、饰哀也，军旅、施威也。\u003cbr/\u003e\u003cbr/\u003e     亲亲、故故、庸庸、劳劳，仁之杀也；贵贵、尊尊、贤贤、老老、长长、义之伦也。行之得其节，礼之序也。仁、爱也，故亲；义、理也，故行；礼、节也，故成。仁有里，义有门；仁、非其里而处之，非仁也；义，非其门而由之，非义也。推恩而不理，不成仁；遂理而不敢，不成义；审节而不和，不成礼；和而不发，不成乐。故曰：仁义礼乐，其致一也。君子处仁以义，然后仁也；行义以礼，然后义也；制礼反本成末，然后礼也。三者皆通，然后道也。\u003cbr/\u003e\u003cbr/\u003e     货财曰赙，舆马曰赗，衣服曰襚，玩好曰赠，玉贝曰唅。赙赗、所以佐生也，赠襚、所以送死也。送死不及柩尸，吊生不及悲哀，非礼也。故吉行五十，奔丧百里，赗赠及事，礼之大也。\u003cbr/\u003e\u003cbr/\u003e     礼者、政之挽也；为政不以礼，政不行矣。\u003cbr/\u003e\u003cbr/\u003e     天子即位，上卿进曰：“如之何忧之长也？能除患则为福，不能除患则为贼。”授天子一策。中卿进曰：“配天而有下土者，先事虑事，先患虑患。先事虑事谓之接，接则事优成。先患虑患谓之豫，豫则祸不生。事至而后虑者谓之后，后则事不举。患至而后虑者谓之困，困则祸不可御。”授天子二策。下卿进曰：“敬戒无怠，庆者在堂，吊者在闾。祸与福邻，莫知其门。豫哉！豫哉！万民望之。”授天子三策。\u003cbr/\u003e\u003cbr/\u003e     禹见耕者耦、立而式，过十室之邑、必下。\u003cbr/\u003e\u003cbr/\u003e     杀大蚤，朝大晚，非礼也。治民不以礼，动斯陷矣。\u003cbr/\u003e\u003cbr/\u003e     平衡曰拜，下衡曰稽首，至地曰稽颡。\u003cbr/\u003e\u003cbr/\u003e     大夫之臣，拜不稽首，非尊家臣也，所以辟君也。\u003cbr/\u003e\u003cbr/\u003e     一命齿于乡，再命齿于族，三命，族人虽七十不敢先。上大夫，中大夫，下大夫。\u003cbr/\u003e\u003cbr/\u003e     吉事尚尊，丧事尚亲。\u003cbr/\u003e\u003cbr/\u003e     聘、问也。享、献也。私觌、私见也。\u003cbr/\u003e\u003cbr/\u003e     言语之美，穆穆皇皇。朝廷之美，济济鎗鎗。\u003cbr/\u003e\u003cbr/\u003e     为人臣下者，有谏而无讪，有亡而无疾，有怨而无怒。\u003cbr/\u003e\u003cbr/\u003e     君于大夫，三问其疾，三临其丧；于士，一问，一临。诸侯非问疾吊丧不之臣之家。\u003cbr/\u003e\u003cbr/\u003e     既葬，君若父之友食之则食矣，不辟梁肉，有醴酒则辞。\u003cbr/\u003e\u003cbr/\u003e     寝不踰庙，燕衣不踰祭服，礼也。\u003cbr/\u003e\u003cbr/\u003e     汤之咸，见夫妇。夫妇之道，不可不正也，君臣父子之本也。咸、感也，以高下下，以男下女，柔上而刚下。\u003cbr/\u003e\u003cbr/\u003e     聘士之义，亲迎之道，重始也。\u003cbr/\u003e\u003cbr/\u003e     礼者，人之所履也，失所履，必颠蹶陷溺。所失微而其为乱大者，礼也。\u003cbr/\u003e\u003cbr/\u003e     礼之于正国家也，如权衡之于轻重也，如绳墨之于曲直也。故人无礼不生，事无礼不成，国家无礼不宁。君臣不得不尊，父子不得不亲，兄弟不得不顺，夫妇不得不驩，少者以长，老者以养。故天地生之，圣人成之。\u003cbr/\u003e\u003cbr/\u003e     和鸾之声，步中武象，趋中韶护。君子听律习容而后出。\u003cbr/\u003e\u003cbr/\u003e     霜降逆女，冰泮杀止，十日一御。\u003cbr/\u003e\u003cbr/\u003e     坐视膝，立视足，应对言语视面。立视前六尺而大之——六六三十六，三丈六尺。\u003cbr/\u003e\u003cbr/\u003e     文貌情用，相为内外表里。礼之中焉，能思索谓之能虑。\u003cbr/\u003e\u003cbr/\u003e     礼者，本末相顺，终始相应。\u003cbr/\u003e\u003cbr/\u003e     礼者，以财物为用，以贵贱为文，以多少为异。\u003cbr/\u003e\u003cbr/\u003e     下臣事君以货，中臣事君以身，上臣事君以人。\u003cbr/\u003e\u003cbr/\u003e     易曰：“复自道，何其咎？”春秋贤穆公，以为能变也。\u003cbr/\u003e\u003cbr/\u003e     士有妒友，则贤交不亲；君有妒臣，则贤人不至。蔽公者谓之昧，隐贤者谓之妒，奉妒昧者谓之交谲。交谲之人，妒昧之臣，国之薉孽也。\u003cbr/\u003e\u003cbr/\u003e     口能言之，身能行之，国宝也。口不能言，身能行之，国器也。口能言之，身不能行，国用也。口言善，身行恶，国妖也。治国者敬其宝，爱其器，任其用，除其妖。\u003cbr/\u003e\u003cbr/\u003e     不富无以养民情，不教无以理民性。故家五亩宅，百亩田，务其业，而勿夺其时，所以富之也。立大学，设庠序，修六礼，明七教，所以道之也。诗曰：“饮之食之，教之诲之。”王事具矣。\u003cbr/\u003e\u003cbr/\u003e     武王始入殷，表商容之闾，释箕子之囚，哭比干之墓，天下乡善矣。\u003cbr/\u003e\u003cbr/\u003e     天下国有俊士，世有贤人。迷者不问路，溺者不问遂，亡人好独。诗曰：“我言维服，勿用为笑。先民有言，询于刍荛。”言博问也。\u003cbr/\u003e\u003cbr/\u003e     有法者以法行，无法者以类举。以其本知其末，以其左知其右，凡百事异理而相守也。庆赏刑罚，通类而后应；政教习俗，相顺而后行。\u003cbr/\u003e\u003cbr/\u003e     八十者一子不事，九十者举家不事，废疾非人不养者，一人不事，父母之丧，三年不事，齐衰大功，三月不事，从诸侯来，与新有昏，期不事。\u003cbr/\u003e\u003cbr/\u003e     子谓子家驹续然大夫，不如晏子；晏子功用之臣也，不如子产；子产惠人也，不如管仲；管仲之为人，力功不力义，力知不力仁，野人也，不可为天子大夫。\u003cbr/\u003e\u003cbr/\u003e     孟子三见宣王，不言事。门人曰：“曷为三遇齐王而不言事？”孟子曰：“吾先攻其邪心。”\u003cbr/\u003e\u003cbr/\u003e     公行子之之燕，遇曾元于涂，曰：“燕君何如？”曾元曰：“志卑。志卑者轻物，轻物者不求助；苟不求助，何能举？氐羌之虏也，不忧其系垒也，而忧其不焚也。利夫秋毫，害靡国家，然且为之，几为知计哉！”\u003cbr/\u003e\u003cbr/\u003e     今夫亡箴者，终日求之而不得；其得之也，非目益明也，眸而见之也。心之于虑亦然。","cnt":0,"sort":6632372,"author":"荀况","prev":"6632371.html","next":"6632373.html","book_title":"荀子","updateTimeFmt":"2024-03-28 17:25:45","category":"都市小说"}