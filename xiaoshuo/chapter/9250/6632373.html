{"id":0,"code":"6632373.html","title":"第29章 大略(2)","latest_chapter_name":"正文 第34章 尧问","xiao_shuo_code":"9250","content":"\u003cbr/\u003e\u003cbr/\u003e    “义”与“利”者，人之所两有也。虽尧舜不能去民之欲利；然而能使其欲利不克其好义也。虽桀纣不能去民之好义；然而能使其好义不胜其欲利也。故义胜利者为治世，利克义者为乱世。上重义则义克利，上重利则利克义。故天子不言多少，诸侯不言利害，大夫不言得丧，士不通货财。有国之君不息牛羊，错质之臣不息鸡豚，冢卿不修币，大夫不为场园，从士以上皆羞利而不与民争业，乐分施而耻积藏；然故民不困财，贫窭者有所窜其手。\u003cbr/\u003e\u003cbr/\u003e     文王诛四，武王诛二，周公卒业，至成康则案无诛已。\u003cbr/\u003e\u003cbr/\u003e     多积财而羞无有，重民任而诛不能，此邪行之所以起，刑罚之所以多也。\u003cbr/\u003e\u003cbr/\u003e     上好义，则民闇饰矣！上好富，则民死利矣！二者治乱之衢也。民语曰：“欲富乎？忍耻矣！倾绝矣！绝故旧矣！与义分背矣！”上好富，则人民之行如此，安得不乱！\u003cbr/\u003e\u003cbr/\u003e     汤旱而祷曰：“政不节与？使民疾与？何以不雨至斯极也！宫室荣与？妇谒盛与？何以不雨至斯之极也！苞苴行与？谗夫兴与？何以不雨至斯极也！”\u003cbr/\u003e\u003cbr/\u003e     天之生民，非为君也；天之立君，以为民也。故古者，列地建国，非以贵诸侯而已；列官职，差爵禄，非以尊大夫而已。\u003cbr/\u003e\u003cbr/\u003e     主道知人，臣道知事。故舜之治天下，不以事诏而万物成。农精于田，而不可以为田师，工贾亦然。\u003cbr/\u003e\u003cbr/\u003e     以贤易不肖，不待卜而后知吉。以治伐乱，不待战而后知克。\u003cbr/\u003e\u003cbr/\u003e     齐人欲伐鲁，忌卞庄子，不敢过卞。晋人欲伐卫，畏子路，不敢过蒲。\u003cbr/\u003e\u003cbr/\u003e     不知而问尧舜，无有而求天府。——曰：先王之道，则尧舜已；六贰之博，则天府已。\u003cbr/\u003e\u003cbr/\u003e     君子之学如蜕，翻然迁之。故其行效，其立效，其置颜色、出辞气效。无留善，无宿问。\u003cbr/\u003e\u003cbr/\u003e     善学者尽其理，善行者究其难。\u003cbr/\u003e\u003cbr/\u003e     君子立志如穷，虽天子三公问正，以是非对。\u003cbr/\u003e\u003cbr/\u003e     君子隘穷而不失，劳倦而不苟，临患难而不忘细席之言。岁不寒无以知松柏，事不难无以知君子无日不在是。\u003cbr/\u003e\u003cbr/\u003e     雨小，汉故潜。夫尽小者大，积微者箸，德至者色泽洽，行尽而声问远，小人不诚于内而求之于外。\u003cbr/\u003e\u003cbr/\u003e     言而不称师谓之畔，教而不称师谓之倍。倍畔之人，明君不内，朝士大夫遇诸涂不与言。\u003cbr/\u003e\u003cbr/\u003e     不足于行者，说过；不足于信者，诚言。故春秋善胥命，而诗非屡盟，其心一也。善为诗者不说，善为易者不占，善为礼者不相，其心同也。\u003cbr/\u003e\u003cbr/\u003e     曾子曰：“孝子言为可闻，行为可见。言为可闻，所以说远也；行为可见，所以说近也；近者说则亲，远者悦则附；亲近而附远，孝子之道也。”\u003cbr/\u003e\u003cbr/\u003e     曾子行，晏子从于郊，曰：“婴闻之：君子赠人以言，庶人赠人以财。婴贫无财，请假于君子，赠吾子以言：乘舆之轮，太山之木也，示诸檃栝，三月五月，为帱采，敝而不反其常。君子之檃栝，不可不谨也。慎之！兰茞槁本，渐于蜜醴，一佩易之。正君渐于香酒，可谗而得也。君子之所渐，不可不慎也。”\u003cbr/\u003e\u003cbr/\u003e     人之于文学也，犹玉之于琢磨也。诗曰：“如切如磋，如琢如磨。”谓学问也。和之璧，井里之厥也，玉人琢之，为天子宝。子赣季路故鄙人也，被文学，服礼义，为天下列士。\u003cbr/\u003e\u003cbr/\u003e     学问不厌，好士不倦，是天府也。\u003cbr/\u003e\u003cbr/\u003e     君子疑则不言，未问则不言，道远日益矣。\u003cbr/\u003e\u003cbr/\u003e     多知而无亲，博学而无方，好多而无定者，君子不与。\u003cbr/\u003e\u003cbr/\u003e     少不讽诵，壮不论议，虽可，未成也。\u003cbr/\u003e\u003cbr/\u003e     君子壹教，弟子壹学，亟成。\u003cbr/\u003e\u003cbr/\u003e     君子进则益上之誉，而损下之忧。不能而居之，诬也；无益而厚受之，窃也。学者非必为仕，而仕者必如学。\u003cbr/\u003e\u003cbr/\u003e     子贡问于孔子曰：“赐倦于学矣，愿息事君。”孔子曰：“诗云：‘温恭朝夕，执事有恪。’事君难，事君焉可息哉！”“然则，赐愿息事亲。”孔子曰：“诗云：‘孝子不匮，永锡尔类。’事亲难，事亲焉可息哉！”“然则赐愿息于妻子。”孔子曰：“诗云：‘刑于寡妻，至于兄弟，以御于家邦。’妻子难，妻子焉可息哉！”“然则赐愿息于朋友。”孔子曰：“诗云：‘朋友攸摄，摄以威仪。’朋友难，朋友焉可息哉！”“然则赐愿息耕。”孔子曰：“诗云：‘昼尔于茅，宵尔索绹，亟其乘屋，其始播百谷。’耕难，耕焉可息哉！”“然则赐无息者乎？”孔子曰：“望其圹，皋如也，颠如也，鬲如也，此则知所息矣。”子贡曰：“大哉！死乎！君子息焉，小人休焉。”\u003cbr/\u003e\u003cbr/\u003e     国风之好色也，传曰：“盈其欲而不愆其止。其诚可比于金石，其声可内于宗庙。”小雅不以于污上，自引而居下，疾今之政以思往者，其言有文焉，其声有哀焉。\u003cbr/\u003e\u003cbr/\u003e     国将兴，必贵师而重傅，贵师而重傅，则法度存。国将衰，必贱师而轻傅；贱师而轻傅，则人有快；人有快则法度坏。\u003cbr/\u003e\u003cbr/\u003e     古者匹夫五十而士。天子诸侯子十九而冠，冠而听治，其教至也。\u003cbr/\u003e\u003cbr/\u003e     君子也者而好之，其人也；其人而不教，不祥。非君子而好之，非其人也；非其人而教之，赍盗粮，借贼兵也。\u003cbr/\u003e\u003cbr/\u003e     不自嗛其行者，言滥过。古之贤人，贱为布衣，贫为匹夫，食则饘粥不足，衣则竖褐不完；然而非礼不进，非义不受，安取此？\u003cbr/\u003e\u003cbr/\u003e     子夏家贫，衣若县鹑。人曰：“子何不仕？”曰：“诸侯之骄我者，吾不为臣；大夫之骄我者，吾不复见。柳下惠与后门者同衣，而不见疑，非一日之闻也。争利如蚤甲，而丧其掌。”\u003cbr/\u003e\u003cbr/\u003e     君人者不可以不慎取臣，匹夫不可不慎取友。友者、所以相有也。道不同，何以相有也？均薪施火，火就燥；平地注水，水流湿。夫类之相从也，如此其着也，以友观人，焉所疑？取友善人，不可不慎，是德之基也。诗曰：“无将大车，维尘冥冥。”言无与小人处也。\u003cbr/\u003e\u003cbr/\u003e     蓝苴路作，似知而非。懦弱易夺，似仁而非。悍戆好斗，似勇而非。\u003cbr/\u003e\u003cbr/\u003e     仁义礼善之于人也，辟之若货财粟米之于家也，多有之者富，少有之者贫，至无有者穷。故大者不能，小者不为，是弃国捐身之道也。\u003cbr/\u003e\u003cbr/\u003e     凡物有乘而来，乘其出者，是其反也。\u003cbr/\u003e\u003cbr/\u003e     流言灭之，货色远之。祸之所由生也，生自纤纤也。是故君子蚤绝之。\u003cbr/\u003e\u003cbr/\u003e     言之信者，在乎区盖之间。疑则不言，未问则不言。\u003cbr/\u003e\u003cbr/\u003e     知者明于事，达于数，不可以不诚事也。故曰：“君子难说，说之不以道，不说也。”\u003cbr/\u003e\u003cbr/\u003e     语曰：“流丸止于瓯臾，流言止于知者。”此家言邪说之所以恶儒者也。是非疑，则度之以远事，验之以近物，参之以平心，流言止焉，恶言死焉。\u003cbr/\u003e\u003cbr/\u003e     曾子食鱼，有余，曰：“泔之。”门人曰：“泔之伤人，不若奥之。”曾子泣涕曰：“有异心乎哉！”伤其闻之晚也。\u003cbr/\u003e\u003cbr/\u003e     无用吾之所短，遇人之所长。故塞而避所短，移而从所仕。疏知而不法，辨察而操僻，勇果而无礼，君子之所憎恶也。\u003cbr/\u003e\u003cbr/\u003e     多言而类，圣人也；少言而法，君子也；多言无法，而流湎然，虽辩，小人也。\u003cbr/\u003e\u003cbr/\u003e     国法禁拾遗，恶民之串以无分得也，有夫分义，则容天下而治；无分义，则一妻一妾而乱。\u003cbr/\u003e\u003cbr/\u003e     天下之人，唯各特意哉，然而有所共予也。言味者予易牙，言音者予师旷，言治者予三王。三王既以定法度，制礼乐而传之，有不用而改自作，何以异于变易牙之和，更师旷之律？无三王之法，天下不待亡，国不待死。\u003cbr/\u003e\u003cbr/\u003e     饮而不食者，蝉也；不饮不食者，浮蝣也。\u003cbr/\u003e\u003cbr/\u003e     虞舜、孝己孝而亲不爱，比干、子胥忠而君不用，仲尼、颜渊知而穷于世。劫迫于暴国而无所辟之，则崇其善，扬其美，言其所长，而不称其所短也。\u003cbr/\u003e\u003cbr/\u003e     惟惟而亡者，诽也；博而穷者，訾也；清之而俞浊者，口也。\u003cbr/\u003e\u003cbr/\u003e     君子能为可贵，不能使人必贵己；能为可用，不能使人必用己。\u003cbr/\u003e\u003cbr/\u003e     诰誓不及五帝，盟诅不及三王，交质子不及五伯。","cnt":0,"sort":6632373,"author":"荀况","prev":"6632372.html","next":"6632374.html","book_title":"荀子","updateTimeFmt":"2024-03-28 17:25:45","category":"都市小说"}