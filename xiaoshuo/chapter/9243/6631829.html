{"id":0,"code":"6631829.html","title":"第29章","latest_chapter_name":"正文 第33章","xiao_shuo_code":"9243","content":"\u003cbr/\u003e\u003cbr/\u003e    讥谑谬误附\u003cbr/\u003e\u003cbr/\u003e     石曼卿为集贤校理，微行倡馆，为不逞者所窘，曼卿醉与之校，为街司所录。曼卿诡怪不羁，谓主者曰：“只乞就本厢科决，欲诘旦归馆供职。”厢帅不喻其谑，曰“此必三馆吏人也。”杖而遣之。\u003cbr/\u003e\u003cbr/\u003e     司马相如叙上林诸水曰：“丹水、紫渊、灞、浐、泾、渭，八川分流，相背而异态，灏溔潢漾，东注太湖。”李善注：“太湖，所谓震泽。”按，八水皆入大河，如何得东注震泽？又白乐天《长恨歌》云：“峨嵋山下少人行，旌旗无光日色薄。”峨嵋，在嘉州，与幸蜀路全无交涉。杜甫《武侯庙柏》诗云：“霜皮溜雨四十围，黛色参天二千尺。”四十围乃是径七尺，无乃太细长乎？防风氏身广九亩，长三丈。姬室亩广六尺，九亩乃五丈四尺，如此防风之身，乃一饼饣炎耳。此亦文章之病也。\u003cbr/\u003e\u003cbr/\u003e     库藏中物，物数足而名差互者，帐籍中谓之“色缴。”尝有一从官，知审官西院，引见一武人，于格合迁官，其人自陈年六十，无材力，乞致仕。叙致谦厚，甚有可观。主判攘手曰：“某年七十二，尚能拳殴数人。此辕门也，方六十岁，岂得遽自引退！”京师人谓之色缴。\u003cbr/\u003e\u003cbr/\u003e     旧日官为中允者极少，唯老于幕官者，累资方至。故为之者多潦倒之人。近岁州县官进用者，多除中允，遂有冷中允、热中允。又集贤殿修撰，旧多以馆阁久次者为之，近岁有自常官超授要任，未至从官者多除修撰。亦有冷撰，热撰。时人谓“热中允不博冷修撰”。\u003cbr/\u003e\u003cbr/\u003e     梅询为翰林学士，一日，书诏颇多，属思甚苦，持觚循阶而行。忽见一老卒，卧于日中，欠伸甚适。梅忽叹曰：“畅哉！”徐问之曰：“汝识字乎？”曰：“不识字。”梅曰：“更快活也。”\u003cbr/\u003e\u003cbr/\u003e     有一南方禅僧到京师，衣间绯袈裟。主事僧素不识南宗体式，以为妖服，执归有司。尹正见之，亦迟疑未能断，良久，喝出禅僧，以袈裟送报慈寺泥迦叶披之。人以为此僧未有见处，却是知府具一只眼。\u003cbr/\u003e\u003cbr/\u003e     士人应试文章，多用他人议论，而非心得。时人为之语曰：“问即不会，用则不错。”\u003cbr/\u003e\u003cbr/\u003e     张唐卿景祐元年进士第一人及第，期集于兴国寺，题壁云：“一举首登龙虎榜，十年身到凤凰池。”有人续其下云：“君看姚晔并梁固，不得朝官未可知。”后果终于京官。盖姚晔大中祥符元年、梁固二年皆状元，而终于京官。\u003cbr/\u003e\u003cbr/\u003e     信安、沧、景之间，多蚊虻。夏月，牛马皆以泥涂之，不尔，多为蚊虻所毙。郊行不敢乘马，马为蚊虻所毒，则狂逸不可制。行人以独轮小车，马鞍蒙之以乘，谓之“木马”。挽车者皆衣韦裤。冬月作小坐床，冰上拽之，谓之“凌床”。予尝按察河朔，见挽床者相属，问其所用，曰：“此运使凌床”、“此提刑凌床”也。闻者莫不掩口。\u003cbr/\u003e\u003cbr/\u003e     庐山简寂观道士王告，好学有文，与星子令相善。有邑豪修醮，告当为都工，都工薄有施利，一客道士自言衣紫，当为都工，讼于星子云：“职位颠倒，称号不便。”星子令封牒与告，告乃判牒曰：“客僧作寺主，俗谚有云；散众夺都工，教门无例。虽紫衣与黄衣稍异，奈本观与别观不同。非为称呼，盖利乎其中有物；妄自尊显，岂所谓大道无名。宜自退藏，无抵刑宪。”告后归本贯登科，为健吏，至祠部员外郎、江南西路提点刑狱而卒。\u003cbr/\u003e\u003cbr/\u003e     旧制，三班奉职月俸钱七百，驿羊肉半斤。祥符中，有人为诗题所在驿舍间曰：“三班奉职实堪悲，卑贱孤寒即可知。七百料钱何日富，半斤羊肉几时肥？”朝廷闻之曰：“如此何以责廉隅？”遂增今俸。\u003cbr/\u003e\u003cbr/\u003e     尝有一名公，初任县尉，有举人投书索米，戏为一诗答之曰：“五贯九百五十俸，省钱请作足钱用。妻儿尚未厌糟糠，僮仆岂免遭饥冻？赎典、赎解不曾休，吃酒、吃肉何曾梦？为报江南痴秀才，更来谒索觅甚瓮。”熙宁中，例增选人俸钱，不复有五贯九百俸者，此实养廉隅之本也。\u003cbr/\u003e\u003cbr/\u003e     石曼卿初登科，有人讼科场，覆考落数人，曼卿是其数。时方期集于兴国寺，符至，追所赐敕牒靴服。数人皆啜泣而起，曼卿独解靴袍还使人，露体戴幞头，复坐，语笑终席而去。次日，被黜者皆授三班借职。曼卿为一绝句曰：“无才且作三班借，请俸争如录事参。从此罢称乡贡进，且须走马东西南。”\u003cbr/\u003e\u003cbr/\u003e     蔡景繁为河南军巡判官日，缘事至留司御史台阅案牍，得乾德中回南郊仪仗使司牒检云：“准来文取索本京大驾卤簿，勘会本京卤簿仪仗，先于清泰年中，末帝将带逃走，不知所在。”\u003cbr/\u003e\u003cbr/\u003e     江南宋齐丘，智谋之士也。自以谓江南有精兵三十万：士卒十万，大江当十万，而己当十万。江南初主，本徐温养子，及僭号，迁徐氏于海陵。中主继统，用齐丘谋，徐氏无男女少长，皆杀之。其后，齐丘尝有一小儿病，闭阁谢客，中主置燕召之，亦不出。有老乐工，且双瞽，作一诗书纸鸢上，放入齐丘第中，诗曰：“化家为国实良图，总是先生画计谟。一个小儿抛不得，上皇当日合何如？”海陵州宅之东，至今有小儿坟数十，皆当时所杀徐氏之族也。\u003cbr/\u003e\u003cbr/\u003e     有一故相远派在姑苏，有嬉游，书其壁曰：“大丞相再从侄某尝游。”有士人李璋，素好讪谑，题其傍曰：“混元皇帝三十七代孙李璋继至。”\u003cbr/\u003e\u003cbr/\u003e     吴中一士人，曾为转运司别试解头，以此自负，好附托显位。是时侍御史李制知常州，丞相庄敏庞公知湖州。士人游毗陵，挈其徒饮倡家，顾谓一驺卒曰：“汝往白李二，我在此饮，速遣有司持酒肴来。”李二，谓李御史也。俄顷，郡厨以饮食至，甚为丰腆。有一蓐医，适在其家，见其事。后至御史之家，因语及之。李君极怪，使人捕得驺卒，乃兵马都监所假，受士人教戒，就使庖买饮食，以绐做客耳。李乃杖驺卒，使街司押士人出城。郡僚有相善者，出与之别，唁之曰：“仓卒遽行，当何所诣？”士人应之曰：“且往湖州依庞九耳。”闻者莫不大笑。\u003cbr/\u003e\u003cbr/\u003e     馆阁每夜轮校官一人直宿，如有故不宿，则虚其夜，谓之“豁宿”。故事，豁宿不得过四，至第五日即须入宿。遇豁宿，例于宿历名位下书：“腹肚不安，免宿。”故馆阁宿历，相传谓之“害肚历”。\u003cbr/\u003e\u003cbr/\u003e     吴人多谓梅子为“曹公”，以其尝望梅止渴也。又谓鹅为“右军”，以其好养鹅也。有一士人遗人醋梅与燖鹅，作书云：“醋浸曹公一甏，汤燖右军两只，聊备一馔。”","cnt":0,"sort":6631829,"author":"沈括","prev":"6631828.html","next":"6631830.html","book_title":"梦溪笔谈","updateTimeFmt":"2024-03-28 17:25:43","category":"都市小说"}