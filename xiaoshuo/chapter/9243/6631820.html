{"id":0,"code":"6631820.html","title":"第20章","latest_chapter_name":"正文 第33章","xiao_shuo_code":"9243","content":"\u003cbr/\u003e\u003cbr/\u003e    艺文三\u003cbr/\u003e\u003cbr/\u003e     士人刘克博观异书。杜甫诗有“家家养乌龟，顿顿食黄鱼”。世之说者，皆谓夔、峡间至今有鬼户，乃夷人也，其主谓之鬼主，然不闻有乌鬼之说。又鬼户者，夷人所称，又非人家所养。克乃按《夔州图经》，称峡中人谓鸬鹚为乌鬼。蜀人临水居者，皆养鸬鹚，绳系其颈，使之捕鱼，得鱼则倒提出之，至今如此。予在蜀中，见人家养鸬鹚使捕鱼，信然，但不知谓之乌鬼耳。\u003cbr/\u003e\u003cbr/\u003e     和鲁公凝有艳词一编，名《香奁集》。凝后贵，乃嫁其名为韩偓，今世传韩偓《香奁集》，乃凝所为也。凝生平著述，分为《演纶》、《游艺》、《孝悌》、《疑狱》、《香奁》、《籯金》六集。自为《游艺集》序云：“予有《香奁》、《籯金》二集，不行于世。”凝在政府，避议论，讳其名；又欲后人知，故于《游艺集》序实之，此凝之意也。予在秀州，其曾孙和惇家藏诸书，皆鲁公旧物，末有印记甚完。\u003cbr/\u003e\u003cbr/\u003e     蜀人魏野，隐居不仕宦，善为诗，以诗著名。卜居陕州东门之外，有《陕州平陆县》诗云：“寒食花藏院，重阳菊绕湾。一声离岸橹，数点别州山。”最为警句。所居颇潇洒，当世显人多与之游，寇忠愍尤爱之。尝有赠忠愍诗云：“好向上天辞富贵，却来平地作神仙。”后忠愍镇北都，召野置门下。北都有妓女，美色而举止生硬，士人谓之“生张八”。因府会，忠愍令乞诗于野，野赠之诗曰：“君为北道生张八，我是西州熟魏三。莫怪尊前无笑语，半生半熟未相谙。”吴正宪《忆陕郊》诗曰：“南郭迎天使，东郊访隐人。”隐人，谓野也。野死，有子闲，亦有清名，今尚居陕中。","cnt":0,"sort":6631820,"author":"沈括","prev":"6631819.html","next":"6631821.html","book_title":"梦溪笔谈","updateTimeFmt":"2024-03-28 17:25:43","category":"都市小说"}