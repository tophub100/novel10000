{"id":0,"code":"6631831.html","title":"第31章","latest_chapter_name":"正文 第33章","xiao_shuo_code":"9243","content":"\u003cbr/\u003e\u003cbr/\u003e    杂志二\u003cbr/\u003e\u003cbr/\u003e     宣州宁国县多枳首蛇，其长盈尺，黑鳞白章，两首文采同，但一首逆鳞耳。人家庭槛间，动有数十同穴，略如蚯蚓。\u003cbr/\u003e\u003cbr/\u003e     太子中允关杞曾提举广南西路常平仓，行部邕管。一吏人为虫所毒，举身溃烂。有一医言能治，呼使视之，曰：“此为天蛇所螫。病已深，不可为也。”乃以药傅其创，有肿起处，以钳拔之，有物如蛇，凡取十余条，而疾不起。又予家祖茔在钱塘西溪，尝有一田家，忽病癞，通身溃烂，号呼欲绝。西溪寺僧识之，曰：“此天蛇毒耳，非癞也。”取木皮煮汁，饮一斗许，令其恣饮，初日疾减半，两三日顿愈。验其木，乃今之秦皮也。然不知天蛇何物。或云：“草间黄花蜘蛛是也。人遭其螫，乃为露水所濡，乃成此疾。”露涉者亦当戒也。\u003cbr/\u003e\u003cbr/\u003e     天圣中，侍御史知杂事章频使辽，死于虏中。虏舆中无棺，榇舆至范阳方就殓。自后辽人常造数漆棺，以银饰之，每有使人入境，则载以随行，至今为例。\u003cbr/\u003e\u003cbr/\u003e     景祐中，党项首领赵德明卒，共子元昊嗣立，朝廷遣郎官杨告入蕃吊祭。告至其国中，元昊迁延遥立，屡促之，然后至前受诏。及拜起，顾其左右曰：“先皇大错！有国如此，而乃臣属于人。”既而飨告于厅，其东屋后若千百人锻声，告阴知其有异志，还朝秘不敢言。未几，元昊果叛。其徒遇乞，先创造蕃书，独居一楼上，累年方成，至是献之，元昊乃改元，制衣冠礼乐，下令国中，悉用蕃书、胡礼，自称大夏。朝廷兴师问罪，弥岁，虏之战士益少，而旧臣宿将如刚浪遇、野利辈，多以事诛，元昊力孤，复奉表称蕃，朝廷因赦之，许其自新，元昊乃更称兀卒曩宵。庆历中，契丹举兵讨元昊，元昊与之战，屡胜，而契丹至者日益加众，元昊望之大骇曰：“何如此之众也！”乃使人行成，退数十里以避之。契丹不许，引兵压西师阵。元昊又为之退舍，如是者三。凡退百余里，每退必尽焚其草莱。契丹之马无所食，因其退，乃许平。元昊迁延数日，以老北师。契丹马益病，亟发军攻之，大败契丹于金肃城，获其伪乘舆、器服，子婿、近臣数十人而还。先是，元昊后房生一子，曰宁令受。“宁令”者，华言大王也。其后又纳没臧讹褭之妹，生谅祚而爱之。宁令受之母恚忌，欲除没臧氏，授戈于宁令受，使图之。宁令受间入元昊之室，卒与元昊遇，遂刺之，不殊而走。诸大佐没臧讹褭辈仆宁令，枭之。明日，元昊死，立谅祚，而舅讹褭相之。有梁氏者，其先中国人，为讹褭子妇，谅祚私焉，日视事于国，夜则从诸没臧氏。讹褭怼甚，谋伏甲梁氏之宫，须其入以杀之。梁氏私以告谅祚，乃使召讹褭，执于内室。没臧，强宗也，子弟族人在外者八十余人，悉诛之，夷其宗。以梁氏为妻，又命其弟乞埋为家相，许其世袭。谅祚凶忍，好为乱，治平中，遂举兵犯庆州大顺城。谅祚乘骆马，张黄屋，自出督战。陴者彉弩射之中，乃解围去。创甚，驰入一佛祠。有牧牛儿不得出，惧伏佛座下，见其脱靴，血涴于踝，使人裹创舁载而去。至其国，死。子秉常立，而梁氏自主国事。梁乞埋死，其子移逋继之，谓之没宁令。“没宁令”者，华言天大王也。秉常之世，执国政者有嵬名浪遇，元昊之弟也，最老于军事，以不附诸梁，迁下治而死。存者三人，移逋以世袭居长契，次曰都罗马尾，又次曰关萌讹，略知书，私侍梁氏。移逋、萌讹皆以昵幸进，唯马尾粗有战功，然皆庸才。秉常荒孱，梁氏自主兵，不以属其子。秉常不得志，素慕中国。有李青者，本秦人，亡虏中，秉常昵之，因说秉常以河南归朝廷，其谋泄，青为梁氏所诛，而秉常废。\u003cbr/\u003e\u003cbr/\u003e     古人论茶，唯言阳羡、顾渚、天柱、蒙顶之类，都未言建溪。然唐人重串茶粘黑者，则已近乎“建饼”矣。建茶皆乔木，吴、蜀、淮南唯丛茭而已，品自居下。建茶胜处曰郝源、曾坑，其间又岔根、山顶二品尤胜。李氏时，号为北苑，置使领之。\u003cbr/\u003e\u003cbr/\u003e     信州铅山县有苦泉，流以为涧，挹其水熬之，则成胆矾。烹胆矾则成铜，熬胆矾铁釜，久之亦化为铜。水能为铜，物之变化，固不可测。按黄帝《素问》有“天五行，地五行，土之气在天为湿，土能生金石，湿亦能生金石。”此其验也。又石穴中水，所滴皆为钟乳、殷孽。春秋分时，汲井泉则结石花。大卤之下，则生阴精石，皆湿之所化也。如木之气在天为风，木能生火，风亦能生火，盖五行之性也。\u003cbr/\u003e\u003cbr/\u003e     古之节，如今之虎符，其用则有圭璋龙虎之别，皆椟，将之英荡是也。汉人所持节，乃古之旄也。予在汉东，得一玉琥，美玉而微红，酣酣如醉肌，温润明洁，或云即玫瑰也。古人有以为币者，《春官》“以白琥礼西方”是也。有以为货者，《左传》“加以玉琥二”是也。有以为瑞节者，“山国用虎节”是也。\u003cbr/\u003e\u003cbr/\u003e     国朝汴渠，发京畿辅郡三十余县夫岁一浚。祥符中，阁门祗候使臣谢德权领治京畿沟洫，权借浚汴夫，自尔后三岁一浚。始令京畿民官皆兼沟洫河道，以为常职，久之，治沟洫之工渐弛，邑官徒带空名，而汴渠有二十年不浚，岁岁堙淀。异时京师沟渠之水皆入汴，旧尚书省都堂壁记云：“疏治八渠，南入汴水”是也。自汴流湮淀，京城东水门，下至雍丘、襄邑，河底皆高出堤外平地一丈二尺余，自汴堤下瞰民居，如在深谷。熙宁中，议改疏洛水入汴。予尝因出使，按行汴渠，自京师上善门量至泗州淮口，凡八百四十里一百三十步。地势，京师之地比泗州凡高十九丈四尺八寸六分。于京城东数里白渠中穿井，至三丈方见旧底。验量地势，用水平、望尺、干尺量之，不能无小差。汴渠堤外，皆是出土故沟，予因决沟水，令相通。时为一堰节其水，候水平，其上渐浅涸，则又为一堰，相齿如阶陛。乃量堰之上下水面，相高下之数会之，乃得地势高下之实。\u003cbr/\u003e\u003cbr/\u003e     唐风俗，人在远或闺门间，则使人传拜以为敬。本朝两浙仍有此俗。客至，欲致敬于闺闼，则立使人而拜之；使人入见所礼，乃再拜致命。若有中外，则答拜；使人出复拜客，客与之为礼如宾主。\u003cbr/\u003e\u003cbr/\u003e     庆历中，王君贶使契丹。宴君贶于混融江，观钓鱼。临归，戎主置酒，谓君贶曰：“南北修好岁久，恨不得亲见南朝皇帝兄。托卿为传一梘酒到南朝。”乃自起酌酒，容甚恭，亲授君贶举梘；又自鼓琵琶，上南朝皇帝千万岁寿。先是，戎主之弟宗元为燕王，有全燕之众，久畜异谋。戎主恐其阴附朝廷，故特效恭顺。宗元后卒以称乱诛。\u003cbr/\u003e\u003cbr/\u003e     潘阆，字逍遥，咸平间有诗名，与钱易、许洞为友，狂放不羁。尝为诗曰：“散拽禅师来蹴踘，乱抛游女上秋千。”此其自序之实也。后坐卢多逊党亡命，捕迹甚急，阆乃变姓名，僧服入中条山。许洞密赠之诗曰：“潘逍遥，平生才气如天高。仰天大笑无所惧，天公嗔尔口呶呶。罚教临老投补衲，归中条。我愿中条山神镇长在，驱雷叱电依前赶出这老怪。”后会赦，以四门助教召之，阆乃自归，送信州安置。仍不惩艾，复为《扫市舞》词曰：“出砒霜，价钱可。赢得拨灰兼弄火，畼杀我！”以此为士人不齿，放弃终身。\u003cbr/\u003e\u003cbr/\u003e     江湖间唯畏大风。冬月风作有渐，船行可以为备；唯盛夏风起于顾盼间，往往罹难。曾闻江国贾人有一术，可免此患。大凡夏月风景，须作于午后，欲行船者，五鼓初起，视星月明洁，四际至地，皆无云气，便可行，至于巳时即止，如此无复与暴风遇矣。国子博士李元规云：“平生游江湖，未尝遇风，用此术。”\u003cbr/\u003e\u003cbr/\u003e     予使虏，至古契丹界，大蓟茇如车盖，中国无此大者。其地名蓟，恐其因此也。如杨州宜杨，荆州宜荆之类。荆或为楚，“楚”亦荆木之别名也。\u003cbr/\u003e\u003cbr/\u003e     刁约使契丹，戏为四句诗曰：“押燕移离毕，看房贺跋支，饯行三匹裂，密赐十貔貍。”皆纪实也。移离毕，官名，如中国执政官。贺跋支，如执衣防阁。匹裂，似小木罂，以色绫木为之，如黄漆。貔貍，形如鼠而大，穴居，食果谷，嗜肉，狄人为珍膳，味如豚子而脆。\u003cbr/\u003e\u003cbr/\u003e     世传江西人好讼，有一书名《邓思贤》，皆讼牒法也。其始则教以侮文；侮文不可得，则欺诬以取之；欺诬不可得，则求其罪以劫之。盖思贤，人名也，人传其术，遂以之名书。村校中往往以授生徒。\u003cbr/\u003e\u003cbr/\u003e     蔡君谟尝书小吴笺云：“李及知杭州，市白集一部，乃为终身之恨，此君殊清节，可为世戒。张乖崖镇蜀，当遨游时，士女环左右，终三年未尝回顾，此君殊重厚，可以为薄夫之检押。”此帖今在张乖崖之孙尧夫家。予以谓买书而为终身之恨，近于过激。苟其性如此，亦可尚也。","cnt":0,"sort":6631831,"author":"沈括","prev":"6631830.html","next":"6631832.html","book_title":"梦溪笔谈","updateTimeFmt":"2024-03-28 17:25:43","category":"都市小说"}