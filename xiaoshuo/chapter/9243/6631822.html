{"id":0,"code":"6631822.html","title":"第22章","latest_chapter_name":"正文 第33章","xiao_shuo_code":"9243","content":"\u003cbr/\u003e\u003cbr/\u003e    技艺\u003cbr/\u003e\u003cbr/\u003e     贾魏公为相日，有方士姓许，对人未尝称名，无贵贱皆称“我”，时人谓之许我。言谈颇有可采，然傲诞，视公卿蔑如也。公欲见，使人邀召数四，卒不至。又使门人苦邀致之，许骑驴径欲造丞相厅事。门吏止之，不可。吏曰：“此丞相厅门，虽丞郎亦须下。”许曰：“我无所求于丞相，丞相召我来。若如此，但须我去耳。”不下驴而去。门吏急追之不还，以白丞相。魏公又使人谢而召之，终不至。公叹曰：“许市井人耳惟其无所求于人，尚不可以势屈。况其以道义自任者乎。”\u003cbr/\u003e\u003cbr/\u003e     营舍之法，谓之《木经》，或云喻皓所撰。凡屋有三分：自梁以上为上分，地以上为中分，阶为下分。凡梁长几何，则配极几何，以为榱等。如梁长八尺，配极三尺五寸，则厅堂法也。此谓之上分。楹若干尺，则配堂基若干尺，以为榱等。若楹一丈一尺，则阶基四尺五寸之类。以至承栱、榱、桷，皆有定法，谓之中分。阶级有峻、平、慢三等，宫中则以御辇为法：凡自下而登，前竿垂尽臂，后竿展尽臂，为峻道；前竿平肘，后竿平肩，为慢道；前竿垂手，后竿平肩，为平道。此之为下分。其书三第。近岁土木之工，益为严善，旧《木经》多不用，未有人重为之，亦良工之一业也。\u003cbr/\u003e\u003cbr/\u003e     审方面势，覆量高深远近，算家谓之“軎术”。軎文象形，如绳木所用墨斗也。求星辰之行，步气朔消长，谓之“缀术”。谓不可以形察，但以算数缀之而已。北齐祖亘有《缀术》二第。\u003cbr/\u003e\u003cbr/\u003e     算数求积尺之法，如刍萌、刍童、方池、冥谷、堑堵、鳖臑、圆锥、阳马之类，物形备矣，独未有隙积一术。古法，凡算方积之物，有立方，谓六幕皆方者。其法，再自乘则得之。有堑堵，谓如土墙者，两边杀，两头齐。其法，并上下广，折半以为之广，以直高乘之，又以直高为勾，以上广减下广，余者半之为股，句股求弦，以为斜高。有刍童，谓如覆斗者，四面皆杀。其法，倍上长加入下长，以上广乘之，倍下长加入上长，以下广乘之，并二位，以高乘之，六而一。隙积者，谓积之有隙者，如累棋、层坛及酒家积罂之类。虽似覆斗，四面皆杀，缘有刻缺及虚隙之处，用刍童法求之，常失于数少。予思而得之，用刍童法为上位；下位，别列下广，以上广减之，余者以高乘之，六而一；并入上位。履亩之法，方圆曲直尽矣，未有会圆之术。范元天，既能拆之，须使会之复圆。古法惟以中破圆法拆之，其失有及三倍者。予别为拆会之术：置圆田，径半之以为弦；又以半径减去所割数，余者为股；各自乘，以股除弦，余者开方除为勾，倍之为割田之直径。以所割之数自乘，倍之，又以圆径除所得，加入直径，为割田之弧。再割亦如之，减去已割之弧，则再割之弧也。此二类皆造微之术，古书所不到者，漫志于此。\u003cbr/\u003e\u003cbr/\u003e     蹙融，或谓之蹙戎，《汉书》谓之格五。虽止用数棋，共行一道，亦有能否。徐德占善移，遂至无敌。其法以己常欲有馀裕，而致敌人于险。虽知其术止如是，然卒莫能胜之。\u003cbr/\u003e\u003cbr/\u003e     予伯兄善射，自能为弓。其弓有六善：一者性体少而劲，二者和而有力，三者久射力不屈，四者寒暑力一，五者弦声清实，六者一张便正。凡弓性体少则易张而寿，但患其不劲；欲其劲者，妙在治筋。凡筋生长一尺，干则减半，以胶汤濡而梳之，复长一尺，然后用，则筋力已尽，无复伸弛。又揉其材令仰，然后傅角与筋，此两法所以为筋也。凡弓节短则和而虚；节长则健而柱；节若得中则和而有力，仍弦声清实。凡弓初射与天寒，则劲强而难挽；射久、天暑，则弱而不胜矢。此胶之为病也。凡胶欲薄而筋力欲尽。强弱任筋而不任胶，此所以射久力不屈，寒暑力一也。弓所以为正者，材也。相材之法视其理，其理不因矫揉而直，中绳则张而不跛。此弓人之所当知也。\u003cbr/\u003e\u003cbr/\u003e     小说，唐僧一行曾算棋局都数，凡若干局尽之。予尝思之，此固易耳。但数多，非世间名数可能言之。今略举大数：凡方二路，用四子，可变八千十一局；方三路，用九子，可变一万九千六百八十三局；方四路，用十六子，可变四千三百四万六千七百二十一局；方五路，用二十五子，可变八千四百七十二亿八千八百六十万九千四百四十三局；方六路，用三十六子，可变十五兆九十四万六千三百五十二亿八千二百三万一千九百二十六局；方七路以上，数多无名可记。尽三百六十一路，大约连书万字四十三即是局之大数。其法，初一路可变三局；自后不以横直，但增一子，即三因之；凡三百六十一增，皆三因之，即是都局数。又法，先计循边一行，为“法”。凡加一行，即以“法”累乘之。乘终十九行，亦得上数。又法，以自“法”相乘；下位副置之，以下乘上；又以下乘下；置为上位，又副置之，以下乘上；以下乘下；加一“法”，亦得上数。有数法可求，唯此法最径捷。千变万化，不出此数，棋之局尽矣。\u003cbr/\u003e\u003cbr/\u003e     《西京杂记》云：“汉元帝好蹴踘，以蹴踘为劳，求相类而不劳者，遂为弹棋之戏。”予观弹棋绝不类蹴踘，颇与击踘相近，疑是传写误耳。唐薛嵩好蹴踘]，刘钢劝止之曰：“为乐甚众，何必乘危邀顷刻之欢。”此亦击踘]，《唐书》误述为蹴踘。弹棋今人罕为之，有谱一第，盖唐人所为。其局方二尺，中心高，如覆盂；其巅为小壶，四角微隆起。今大名开元寺佛殿上有一石局，亦唐时物也。李商隐诗曰：“玉作弹棋局，中心亦不平。”谓其中高也。白乐天诗：“弹棋局上事，最妙是长斜。”长斜谓抹角斜弹，一发过半局，今谱中具有此法。柳子厚《叙棋》用二十四棋者，即此戏也。《汉书注》云：“两人对局，白、黑子各六枚。”与子厚所记小异。如弈棋，古局用十七道，合二百八十九道，黑白棋各百五十，亦与后世法不同。\u003cbr/\u003e\u003cbr/\u003e     算术多门，如求一、上驱、搭因、重因之类，皆不离乘除。唯增成一法稍异，其术都不用乘除，但补亏就盈而已。假如欲九除者，增一便是；八除者，增二便是。但一位一因之。若位数少，则颇简捷；位数多，则愈繁，不若乘除之有常。然算术不患多学，见简即用，见繁即变，不胶一法，乃为通术也。\u003cbr/\u003e\u003cbr/\u003e     板印书籍，唐人尚未盛为之。自冯瀛王始印五经，已后典籍，皆为扳本。庆历中，有布衣毕升，又为活板。其法用胶泥刻字，薄如钱唇，每字为一印，火烧令坚。先设一铁板，其上以松脂、腊和纸灰之类冒之。欲印则以一铁范置铁板上，乃密布字印，满铁范为一板，持就火炀之，药稍閒，则以一平板按其面，则字平如砥。若止印三二本，未为简易；若印数十百千本，则极为神速。常作二铁板，一板印刷，一板已自布字，此印者才毕，则第二板已具，更互用之，瞬息可就。每一字皆有数印，如“之”、“也”等字，每字有二十余印，以备一板内有重复者。不用则以纸贴之，每韵为一贴，木格贮之。有奇字素无备者，旋刻之，以草火烧，瞬息可成。不以木为之者，木理有疏密，沾水则高下不平，兼与药相粘，不可取，不若燔土，用讫再火令药閒，以手拂之，其印自落，殊不沾污。升死，其印为予群从所得，至今宝藏。\u003cbr/\u003e\u003cbr/\u003e     淮南人卫朴，精于历术，一行之流也。《春秋》日蚀三十六，诸历通验，密者不过得二十六七，唯一行得二十九，朴乃得三十五，唯庄公十八年一蚀，今古算皆不入蚀法，疑前史误耳。自夏仲康五年癸巳岁至熙宁六年癸丑，凡三千二百一年，书传所载日食，凡四百七十五。众历考验，虽各有得失，而朴所得为多。朴能不用算推古今日月蚀，但口诵乘除，不差一算。凡“大历”悉是算数，令人就耳一读，即能暗诵；“傍通历”则纵横诵之。尝令人写历书，写讫，令附耳读之，有差一算者，读至其处，则曰：“此误某字。”其精如此。大乘除皆不下照位，运筹如飞，人眼不能逐。人有故移其一算者，朴自上至下，手循一遍，至移算处，则拨正而去。熙宁中撰《奉元历》，以无候簿，未能尽其术。自言得六七而已，然已密于他历。\u003cbr/\u003e\u003cbr/\u003e     医用艾一灼谓之一壮者，以壮人为法。其言若干壮，壮人当依此数，老幼羸弱量力减之。\u003cbr/\u003e\u003cbr/\u003e     四人分曹共围棋者，有术可令必胜：以我曹不能者，立于彼曹能者之上，令但求急，先攻其必应，则彼曹能者为其所制，不暇恤局，则常以我曹能者当彼不能者。此虞卿斗马术也。\u003cbr/\u003e\u003cbr/\u003e     西戎用羊卜，谓之跋焦，卜师谓之厮乩。以艾灼羊髀骨，视其兆，谓之“死跋焦”。其法，兆之上为神明，近脊处为坐位，坐位者，主位也。近傍处为客位。盖西戎之俗，所居正寝，常留中一间以奉鬼神，不敢居之，谓之神明，主人乃坐其傍，以此占主客胜负。又有先咒粟以食羊，羊食其粟，则自摇其首，乃杀羊视其五藏，谓之“生跋焦”。其言极有验，委细之事，皆能言之。生跋焦土人尤神之。\u003cbr/\u003e\u003cbr/\u003e     钱氏据两浙时，于杭州梵天寺建一木塔，方两三级，钱帅登之，患其塔动。匠师云：“未布瓦，上轻，故如此。”乃以瓦布之，而动如初。无可奈何，密使其妻见喻皓之妻，贻以金钗，问塔动之因。皓笑曰：“此易耳。但逐层布板讫，便实钉之，则不动矣。”匠师如其言，塔遂定。盖钉板上下弥束，六幕相连如胠箧，人履其板，六幕相持，自不能动。人皆伏其精练。\u003cbr/\u003e\u003cbr/\u003e     医者所论人须发眉，虽皆毛类，而所主五藏各异，故有老而须白眉发不白者，或发白而须眉不白者，脏气有所偏故也。大率发属于心，禀火气，故上生；须属肾，禀水气，故下生；眉属肝，故侧生。男子肾气外行，上为须，下为势，故女子、宦人无势，则亦无须，而眉发无异于男子，则知不属肾也。\u003cbr/\u003e\u003cbr/\u003e     医之为术，苟非得之于心，而恃书以为用者，未见能臻其妙。如术能动钟乳，按《乳石论》曰，“服钟乳，当终身忌术”，五石诸散用钟乳为主，复用术，理极相反，不知何谓。予以问老医，皆莫能言其义。按《乳石论》云：“石性虽温而体本沈中，必待其相蒸薄然后发。”如此，则服石多者，势自能相蒸，若更以药触之，其发必甚。五石散杂以众药，用石殊少，势不能蒸，须藉外物激之令发耳。如火少，必因风气所鼓而后发；火盛，则鼓之反为害，此自然之理也。故孙思邈云：“五石散大猛毒。宁食野葛，不服五石。遇此方即须焚之，勿为含生之害。”又曰：“人不服石，庶事不佳；石在身中，万事休泰。唯不可服五石散。”盖以五石散聚其所恶，激而用之，其发暴故也。古人处方，大体如此，非此书所能尽也。况方书仍多伪杂，如《神农本草》，最为旧书，其间差误尤多，医不可以不知也。\u003cbr/\u003e\u003cbr/\u003e     予一族子，旧服芎藭。医郑叔熊见之云：“芎藭不可久服，多令人暴死。”后族子果无疾而卒。又予姻家朝士张子通之妻，因病脑风，服芎藭甚久，亦一旦暴亡。皆予目见者。又予尝苦腰重，久坐，则旅距十余步然后能行。有一将佐见予曰：“得无用苦参洁齿否？”予时以病齿用苦参数年矣。曰：“此病由也。苦参入齿，其气伤肾，能使人腰重。”后有太常少卿舒昭亮用苦参揩齿，岁久亦病腰。自后悉不用苦参，腰疾皆愈。此皆方书旧不载者。\u003cbr/\u003e\u003cbr/\u003e     世之摹字者，多为笔势牵制，失其旧迹。须当横摹之，汎然不问其点画，惟旧迹是循，然后尽其妙也。\u003cbr/\u003e\u003cbr/\u003e     古人以散笔作隶书，谓之散隶。近岁蔡君谟又以散笔作草书，谓之散草，或曰飞草。其法皆生于飞白，亦自成一家。\u003cbr/\u003e\u003cbr/\u003e     四明僧奉真，良医也。天章阁待制许元为江淮发运使，奏课于京师，方欲入对，而其子疾亟，瞑而不食，惙々欲死逾宿矣。使奉真视之，曰：“脾已绝，不可治，死在明日。”元曰：“观其疾势，固知其不可救。今方有事须陛对，能延数日之期否？”奉真曰：“如此似可。诸脏皆已衰，唯肝脏独过。脾为肝所胜，其气先绝，一脏绝则死。若急泻肝气，令肝气衰，则脾少缓，可延三日。过此无术也。”乃投药，至晚乃能张目，稍稍复啜粥，明日渐苏而能食。元甚喜。奉真笑曰：“此不足喜，肝气暂舒耳，无能为也。”后三日果卒。","cnt":0,"sort":6631822,"author":"沈括","prev":"6631821.html","next":"6631823.html","book_title":"梦溪笔谈","updateTimeFmt":"2024-03-28 17:25:43","category":"都市小说"}