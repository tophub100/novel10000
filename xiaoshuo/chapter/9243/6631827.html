{"id":0,"code":"6631827.html","title":"第27章","latest_chapter_name":"正文 第33章","xiao_shuo_code":"9243","content":"\u003cbr/\u003e\u003cbr/\u003e    嘉祐中，扬州有一珠甚大，天晦多见。初出于天长县陂泽中，后转入甓社湖，又后乃在新开湖中，凡十余年，居民行人，常常见之。予友人书斋在湖上，一夜忽见其珠甚近，初微开其房，光自刎中出，如横一金线；俄顷忽张壳，其大如半席，壳中白光如银，珠大如拳，烂然不可正视，十余里间林木皆有影，如初日所照，远处但见天赤如野火；倏然远去，其行如飞，浮于波中，杳杳如日。古有明月之珠，此珠色不类月，荧荧有芒焰，殆类日光。崔伯易尝为《明珠赋》。伯易，高邮人，盖常见之。近岁不复出，不知所往。樊良镇正当珠往来处，行人至此，往往维船数宵以待现，名其亭为玩珠。\u003cbr/\u003e\u003cbr/\u003e     登州巨山，下临大海。其山有时震动，山之大石，皆颓入海中。如此已五十余年，土人皆以为常，莫知所谓。\u003cbr/\u003e\u003cbr/\u003e     士人宋述家有一珠，大如鸡卵，微绀，色莹彻如水。手持之映空而观，则末底一点凝翠，其上色渐浅；若回转，则翠处常在下。不知何物，或谓之“滴翠珠”。佛书，“西域有琉璃珠，投之水中，虽深皆可见，如人仰望虚空月影”。疑此近之。\u003cbr/\u003e\u003cbr/\u003e     登州海中，时有云气，如宫室、台观、城堞、人物、车马、冠盖，历历可见，谓之“海市”。或曰，“蛟蜃之气所为”，疑不然也。欧阳文忠曾出使河朔，过高唐县，驿舍中夜有鬼神自空中过，车马人畜之声，一一可辨。其说甚详，此不具纪。问本处父老，云：“二十年前尝昼过县，亦历历见人物。”土人亦谓之海市，与登州所见大略相类也。\u003cbr/\u003e\u003cbr/\u003e     近岁延州永宁关大河岸崩，入地数十尺，土下得竹笋一林，凡数百茎，根干相连，悉化为石。适有中人过，亦取数茎去，云欲进呈。延郡素无竹，此入在数十尺土下，不知其何代物。无乃旷古以前，地卑气湿而宜竹邪？婺州金华山有松石，又如桃核、芦根、鱼、蟹之类皆有成石者，然皆其地本有之物，不足深怪。此深地中所无，又非本土所有之物，特可异耳。\u003cbr/\u003e\u003cbr/\u003e     治平中，泽州人家穿井，土中见一物，蜿蜒如龙蛇状，畏之不敢触。久之，见其不动，试摸之，乃石也。村民无知，遂碎之。时程伯纯为晋城令，求得一段，鳞甲皆如生物。盖蛇唇所化，如石蟹之类。\u003cbr/\u003e\u003cbr/\u003e     随州医蔡士宁尝宝一息石，云“数十年前得于一道人”。其色紫光，如辰州丹砂，极光莹，如映人；搜和药剂；有缠纽之纹；重如金锡。其上有两三窍，以细蔑剔之，出赤屑如丹砂，病心狂热者，服麻子许即定。其斤两岁息。士宁不能名，乃以归予。或云“昔人所炼丹药也”。形色既异，又能滋息，必非凡物，当求识者辨之。\u003cbr/\u003e\u003cbr/\u003e     随州大洪山人李遥，杀人亡命。逾年，至秭归，因出市，见鬻柱杖者，等闲以数十钱买之。是时秭归适又有邑民为人所杀，求贼甚急。民之子见遥所操杖，识之曰：“此吾父杖也。”遂以告官司，执遥验之，果邑民之杖也，榜掠备至。遥实买杖，而鬻者已不见，卒未有以自明者。有司诘其行止来历，势不可隐，乃递随州，大洪杀人之罪遂败，卒不知鬻杖者何人。市人千万，而遥适值之，因缘及其隐匿，此亦事之可怪者。\u003cbr/\u003e\u003cbr/\u003e     至和中，交趾献麟，如牛而大，通身皆大鳞，首有一角。考之记传，与麟不类，当时有谓之山犀者。然犀不言有鳞，莫知其的。回诏欲谓之麟，则虑夷獠见欺；不谓之麟，则未有以质之，止谓之“异兽”，最为慎重有体。今以予观之，殆天禄也。按《汉书》“灵帝中平三年，铸天禄虾于平门外。”注云：“天禄，兽名。今邓州南阳县北宗资碑旁两兽，镌其膊，一曰天禄，一曰辟邪。”元丰中，予过邓境，闻此石兽尚在，使人墨其所刻天禄、辟邪字观之，似篆似隶。其兽有角魆，大鳞如手掌。南丰曾阜为南阳令，题宗资碑阴云：“二兽膊之所刻独在，制作精巧，高七八尺，尾魆皆鳞甲，莫知何象而名此也。”今详其形，甚类交趾所献异兽，知其必天禄也。\u003cbr/\u003e\u003cbr/\u003e     钱塘有闻人绍者，尝宝一剑。以十大钉陷柱中，挥剑一削，十钉皆截，隐如秤衡，而剑锋无纤迹。用力屈之如钩，纵之铿然有声，复直如弦。关中种谔亦畜一剑，可以屈置盒中，纵之复直。张景阳《七命》论剑曰：“若其灵宝，则舒屈无方。”盖自古有此一类，非常铁能为也。\u003cbr/\u003e\u003cbr/\u003e     嘉祐中，伯兄为卫尉丞，吴僧持一宝鉴来云：“斋戒照之，当见前途吉凶。”伯兄如其言，乃以水濡其鉴。鉴不甚明，仿佛见如人衣绯衣而坐。是时伯兄为京寺丞，衣绿，无缘遽有绯衣。不数月，英宗即位，覃恩赐绯。后数年，僧至京师，蔡景繁时为御史，尝照之，见己着貂蝉，甚自喜。不数日，摄官奉祀，遂假蝉冕。景繁终于承议郎，乃知鉴之所卜，唯知近事耳。\u003cbr/\u003e\u003cbr/\u003e     三司使宅，本印经院，熙宁中更造三司宅。自薛师政经始，宅成，日官周琮曰：“此宅前河，后直太社，不利居者。”始自元厚之，自拜日入居之。不久，厚之谪去，而曾子宣继之。子宣亦谪去，子厚居之。子厚又逐，而予为三司使，亦以罪去。李奉世继为之，而奉世又谪。皆不缘三司职事，悉以他坐褫削。奉世去，安厚卿主计，而三司官废，宅毁为官寺，厚卿亦不终任。\u003cbr/\u003e\u003cbr/\u003e     《岭表异物志》记鳄鱼甚详。予少时到闽中，时王举直知潮州，钓得一鳄，其大如船，画以为图，而自序其下。大体其形如鼍，但喙长等其身，牙如锯齿。有黄苍二色，或时有白者。尾有三钩，极铦利，遇鹿豕即以尾戟之以食。生卵甚多，或为鱼，或为鼍、鼋，其为鳄者不过一二。土人设钩于大豕之身，筏而流之水中，鳄尾而食之，则为所毙。\u003cbr/\u003e\u003cbr/\u003e     嘉祐中，海州渔人获一物，鱼身而首如虎，亦作虎文，有两短足在肩，指爪皆虎也，长八九尺，视人辄泪下。舁至郡中，数日方死。父老云：“昔年曾见之，谓之‘海蛮师’。”然书传小说未尝载。\u003cbr/\u003e\u003cbr/\u003e     邕州交寇之后，城垒方完，有定水精舍泥佛，辄自动摇，昼夜不息，如此逾月。时新经兵乱，人情甚惧。有司不敢隐，具以上闻，遂有诏令，置道场禳谢，动亦不已。时刘初知邕州，恶其惑众，乃舁像投江中，至今亦无他异。\u003cbr/\u003e\u003cbr/\u003e     洛中地内多宿藏，凡置第宅未经掘者，例出掘钱。张文孝左丞始以数千缗买洛大第，价已定，又求掘钱甚多，文孝必欲得之，累增至千余缗方售，人皆以为妄费。乃营建庐舍，土中得一石匣，不甚大，而刻镂精妙，皆为花鸟异形，顶有篆字二十余，书法古怪，无人能读。发匣得黄金数百两，鬻之，金价正如置第之直，劚掘钱亦在其数，不差一钱。观其款识文画，皆非近古所有。数已前定，则虽欲无妄费，安可得也？\u003cbr/\u003e\u003cbr/\u003e     熙宁九年，恩州武城县有旋风自东南来，望之插天如羊角，大木尽拔。俄顷，旋风第入云霄中。既而渐近，乃经县城，官舍民居略尽，悉第入云中，县令儿女奴婢第去复坠地，死伤者数人，民间死伤亡失者不可胜计。县城悉为丘墟，遂移今县。\u003cbr/\u003e\u003cbr/\u003e     宋次道《春明退朝录》言：“天圣中，青州盛冬浓霜，屋瓦皆成百花之状。”此事五代时已尝有之。予亦自两见如此。庆历中，京师集禧观渠中，冰纹皆成花果林木。元丰末，予到秀州，人家屋瓦上冰亦成花，每瓦一枝，正如画家所为折枝，有大花如牡丹、芍药者，细花如海棠、萱草辈者，皆有枝叶，无毫发不具，气象生动，虽巧笔不能为之。以纸拓之，无异石刻。\u003cbr/\u003e\u003cbr/\u003e     熙宁中，河州雨雹，大者和鸡卵，小者如莲芡，悉如人头，耳目口鼻皆具，无异镌刻。次年，王师平河州，蕃戎授首者甚众，岂克胜之符预告邪？","cnt":0,"sort":6631827,"author":"沈括","prev":"6631826.html","next":"6631828.html","book_title":"梦溪笔谈","updateTimeFmt":"2024-03-28 17:25:43","category":"都市小说"}